
II

På så vis har jag kommit att leva ensam utan att ha någon att tala med, ända tills jag för sex år sedan måste nödlanda i Saharas öken. 
Någonting hade gått sönder i motorn. 
Och eftersom jag varken hade mekaniker eller passagerare med mig, gjorde jag mig redo att alldeles ensam försöka klara en svår reparation. 
Det gällde liv eller död för mig. 
Jag hade inte dricksvatten för mer än högst en vecka.

Första kvällen somnade jag alltså i sanden många hundra mil från bebodda trakter. 
Jag var långt mer ensam och övergiven än en skeppsbruten på en flotte mitt ute på Atlanten. 
Så du kan tänka dig min förvåning, när jag i gryningen väcktes av en lustig liten stämma:

- Rita ett lamm åt mig, är du snäll~

- Hur sa?

- Rita ett lamm åt mig ...

Jag flög upp som ett skott och gnuggade mig i ögonen. 
Jag såg mig noga omkring.
Då fick jag syn på en sällsam liten gosse, som stod och tittade på mig med fundersam min. 
Jag har senare försökt rita av honom och här är den bild som jag lyckats bäst med. 
Men min teckning är förstås inte alls lika förtjusande som han själv var. 
Det är inte mitt fel. 
De stora skrämde bort mig från konstnärsbanan redan vid sex års ålder, så jag lärde mig aldrig rita annat än boaormar utanpå och inuti.

Jag betraktade den lilla figuren med ögon, som var runda av förvåning. 
Kom ihåg att jag var hundratals mil från bebodda trakter. 
Men den lille pojken tycktes varken ha gått vilse eller vara halvdöd av trötthet, hunger, törst eller rädsla. 
Han såg inte alls ut som ett barn som hade kommit bort i öknen hundratals mil från bebodda trakter. 
När jag äntligen fick mål i munnen, sade jag:

- Vad gör du egentligen här?

Men då upprepade han bara, milt men bestämt, som om det gällde något mycket viktigt:

- Rita ett lamm åt mig, är du snäll~

När man inte begriper ett dugg av vad som händer, vågar man inte annat än lyda. 
Hur orimligt jag än tyckte det hela var, där jag svävade i dödsfara många hundra mil från bebodda trakter, plockade jag upp en pappersbit och min reservoarpenna ur fickan.
Men så kom jag ihåg, att jag bara hade lärt mig geografi, historia, räkning och grammatik, och litet trumpen sade jag åt pojken, att jag inte kunde rita. 
Han svarade:

- Det gör ingenting.
Rita ett lamm åt mig!

[ Här är den bild av den Lille prinsen som jag lyckades bäst med. ]

Eftersom jag aldrig tidigare hade ritat något lamm, började jag med den ena av de två teckningar som jag visste att jag kunde klara. 
Den som visar hur en boaorm ser ut utanpå. 
Jag blev mycket häpen, när jag hörde pojken säga: 

- Nej! Nej! Jag vill inte ha en elefant i en boaorm. 
En boaorm är väldigt farlig och en elefant tar så stor plats. 
Hemma hos mig är allting så litet. 
Jag behöver ett lamm. 
Rita ett lamm!

Han tittade uppmärksamt på, när jag ritade, och sedan sade han:

- Nej! Det där lammet ser inte friskt ut! 
Rita ett annat åt mig!

Jag ritade. 
Min vän log milt överseende. 

- Du ser väl, att det där inte är något lamm - det är en gumse! Han har ju horn.

Jag försökte igen. 
Men den teckningen dög inte heller.

- Det där lammet är för gammalt. 
Jag vill ha ett som kan leva länge.

Men nu var det slut med mitt tålamod, för jag var ju ivrig att börja plocka sönder motorn, och så klottrade jag ned den här teckningen.

Sedan sade jag skyndsamt:

- Det här är en låda. 
Lammet som du vill ha finns inuti.

Till min förvåning lyste den unge experten upp:

- Det var precis vad jag ville ha! Tror du, att det här lammet behöver mycket gräs?

- Varför det?

- Därför att det finns så litet av allting hos mig.

- Det räcker säkert! 
Det är ett mycket litet lamm jag har givit dig!

Han böjde huvudet över teckningen.

- Inte så väldigt litet ändå! Titta, det har somnat!
Så gick det till när jag lärde känna Lille prinsen.


III

Det dröjde länge, innan jag kom underfund med varifrån han kom. 
Lille prinsen, som gjorde mig så många frågor, tycktes aldrig höra på mina. 
Av vad han råkade säga i förbigående förstod jag så småningom hur det hela hängde ihop. 
När han t.ex. första gången fick syn på mitt flygplan — jag tänker inte rita av planet, det är alldeles för invecklat — frågade han:

- Vad är det där för en sak?

- Det är ingen sak.
Den flyger. 
Det är en flygmaskin. 
Det är min flygmaskin.

Jag kände mig stolt över att kunna tala om för honom att jag flög. 
Då utbrast han:

- Vad säger du? Har du fallit ned från himlen?

- Ja, sade jag blygsamt.

-Åh, det var lustigt!

Och Lille prinsen började skratta så hjärtligt, att jag blev riktigt förargad. 
Jag vill att man ska ta mina bekymmer på allvar.

Så fortsatte han:

- Jaså, du har också kommit från himlen! Från vilken stjärna är du?

Jag tyckte mig genast skymta en förklaring till hans hemlighetsfulla uppdykande och frågade ivrigt:

- Du kommer alltså från en annan planet?

Men han svarade inte. 
Han lyfte sakta på huvudet och tittade på min flygmaskin:

-Det är så sant ... med den där kan du inte ha kommit så långt bortifrån ...

Och han försjönk på nytt i drömmerier en lång stund. 
Så tog han fram mitt lamm ur fickan och betraktade länge sin klenod. 

Du kan tänka dig hur nyfiken jag blev efter detta halva förtroende om "de andra planeterna". 
Jag försökte naturligtvis få veta litet mera.

- Varifrån kommer du, lille man? 
Var är 'hemma hos dig" någonstans? 
Vart tänker du fara med ditt lamm?

Efter att ha funderat ett tag svarade han:

- Det fina med lådan, som du har givit mig, är att lammet kan bo i den om natten.

- Javisst. 
Om du är snäll ska jag ge dig ett rep också, så att du kan binda fast lammet om dagen. 
Och en pinne.

Förslaget tycktes göra Lille prinsen upprörd:

- Binda fast lammet! En sådan underlig idé!

- Men om du inte binder fast det, så springer det bort och går vilse.

Min lille vän brast på nytt i skratt:

- Men vart skulle det springa?

[ Lille prinsen på planet B 612 ]

- Vart som helst. 
Rakt fram ...

Då sade Lille prinsen allvarligt:

- Det skulle inte göra någonting. 
Hos mig är allting så smått.

Och litet sorgset tillade han:

- Rakt fram kan man inte gå så långt ...


IV

Så kom det sig, att jag fick reda på en viktig sak till: den planet han kom ifrån var knappast större än ett hus.

Det blev jag inte särskilt förvånad över. 
Jag visste ju, att utom de stora planeterna (som t.ex. Jorden, Jupiter, Mars och Venus, vilka man har givit riktiga namn) finns det hundratals andra, ibland så små att det är svårt att få syn på dem med en stjärnkikare.
När en astronom upptäcker en av dem, ger han den ett nummer i stället för namn. 
Han kallar den t.ex. "Asteroiden 3251". 
Jag har all anledning att tro, att den planet som Lille prinsen kom från hette B 612. 
Den asteroiden har bara iakttagits genom stjärnkikare en enda gång, år 1909, av en turkisk astronom.

Han höll ett långt föredrag om sin upptäckt vid en internationell astronomikongress. 
Men ingen trodde honom, därför att han var så underligt klädd. 
Sådana är de stora.

Asteroiden B 612 skulle nog aldrig ha blivit känd och omtalad, om inte en turkisk diktator under hot om dödsstraff hade befallt sitt folk att klä sig som europeer. 
År 1920 höll astronomen sitt föredrag om igen, klädd i en mycket elegant kostym. 
Och den gången lyssnade alla.

När jag nu berättar alla de här sakerna om den lilla stjärnan B 612 och när jag till och med låter dig få veta numret på den, så är det för de storas skull. 
Alla stora älskar siffror. 
När du talar med dem om en ny vän, så frågar de aldrig om det som är viktigt. 
De säger aldrig: "Hurdan klang har hans röst? Vad vill han helst leka? Samlar han fjärilar?" - De frågar: "Hur gammal är han? Hur många bröder har han? Hur mycket väger han? Hur mycket förtjänar hans far?"
Först efter att ha fått reda på allt det där tror de, att de känner honom. 
Om du säger till de stora: "Jag har sett ett vackert hus av skärt tegel med pelargonier i fönstren och duvor på taket ... ", så kan de inte tänka sig hur huset ser ut. 
Man måste säga till dem: "Jag har sett ett hus som kostar hundra tusen." 
Då ropar de: "Åh, så vackert!"

Om du t.ex. säger till dem: "Det som bevisar att Lille prinsen verkligen funnits är att han var förtjusande, att han skrattade och att han önskade sig ett lamm. 
Att man vill ha ett lamm bevisar, att man verkligen finns till." 
Ja, då kommer de att rycka på axlarna och behandla dig som en barnunge. 
Men om du säger: "Planeten han kom ifrån hette B 612", då blir de övertygade och så får du vara i fred för deras frågor. 
Det är ingen idé att bli ond på dem. 
Barn måste ha mycket tålamod med de stora. 
Men vi som förstår livet, vi struntar naturligtvis blankt i siffror! 
Jag skulle ha velat börja den här berättelsen som en saga. 
Jag skulle ha velat säga så här:

'Det var en gång en liten prins, som bodde på en planet, som inte var mycket större än han själv och som behövde en god vän ... " 
Då hade de som verkligen förstår livet fått en mycket klarare bild av honom.

Jag vill nämligen inte, att man ska läsa min bok slarvigt. 
Jag blir så bedrövad, då jag berättar mina minnen. 
Det är redan sex år sedan min vän for iväg med sitt lamm. 
Om jag nu försöker beskriva honom här, så är det för att inte glömma honom. 
Det är inte roligt att glömma en vän. 
Det är inte alla som har en vän. 
Och jag skulle kunna bli som en av de stora, som har upphört att intressera sig för något annat än siffror. 
Det var därför jag köpte pennor och en ask färgkritor. 
Det är inte så lätt att ta itu med teckning vid min ålder, när man aldrig har försökt sig på att rita något annat än boaormen utanpå och inuti, när man var sex år gammal!

Jag skulle naturligtvis försöka rita av honom så bra som möjligt, men jag är ju inte alls säker på att lyckas. 
En bild kan bli bra och en annan liknar ingenting alls. 
Och så tar jag lätt fel på hur stor han var. 
Ena gången blir Lille prinsen alldeles för stor. 
En annan gång blir han på tok för liten. 
Jag är inte heller säker på vilken färg hans kostym hade. 
Så där håller jag på och klottrar på måfå. 
När det kommer till kritan, lär jag nog också ta fel på många viktigare saker. 
Men det får du förlåta mig. 
Min vän gav aldrig några förklaringar. 
Han trodde kanske, att jag var likadan som han själv. 
Men jag är inte så lyckligt lottad att jag kan se ett lamm tvärs igenom en låda. 
Jag liknar kanske de stora litegrann. 
Jag har nog blivit gammal.


V

Varje dag fick jag veta något om planeten, avresan och om själva färden. 
Det skedde så sakteliga, genom att han då och då kom med sina små funderingar. 
Så gick det till, att jag tredje dagen fick höra om dramat med baobabträden. 
Även den här gången var det tack vare lammet, ty plötsligt frågade Lille prinsen, som om han gripits av starka tvivel:

- Det är väl sant, att lamm äter buskar?

- Ja, det är sant!

- Då är allting bra.

Jag förstod inte varför det var så viktigt om lamm åt buskar.
Men Lille prinsen tillade:

 ... 21 ...
