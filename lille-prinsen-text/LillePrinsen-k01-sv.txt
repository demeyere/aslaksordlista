
I

När jag var sex år, såg jag en gång en underbar bild i en bok som handlade om Urskogen.
Den hette "Sanna berättelser" och bilden föreställde en boaorm i färd med att sluka ett vilddjur.
Så här såg bilden ut.

I boken stod det: "Boaormarna slukar sitt byte helt och tuggar det inte.
Sedan kan de inte längre röra sig utan sover ett halvår i sträck, medan de smälter maten."

Jag funderade mycket över allt spännande som hände i djungeln och lyckades själv med en färgkrita göra min första teckning. 
Min teckning nummer 1. 
Den såg ut så här:

[1]

Jag visade mitt mästerverk för de stora och frågade, om de blev rädda för min teckning.

— En hatt är väl inget att vara rädd för, svarade de.

Min teckning föreställde inte en hatt. 
Den föreställde en boaorm, som höll på att smälta en elefant. 
Då ritade jag boaormen som den såg ut invändigt, så att de stora skulle förstå vad det var. 
Man måste förklara allting för dem. 
Min teckning nummer 2 såg ut så här:

[2]

De stora tyckte, att jag skulle sluta med mina teckningar av boaormen utanpå och inuti och hellre intressera mig för geografi, historia, räkning och grammatik. 
Så kom det sig, att jag vid sex års ålder avstod från en strålande framtid som målare. 
Jag tappade modet, då både min första och min andra teckning gjorde fiasko. 
De stora förstår aldrig någonting av sig själva, och det är tröttsamt för oss barn att ständigt och jämt behöva förklara allting för dem.

Jag fick alltså lov att välja ett annat yrke, och så lärde jag mig flyga. 
Jag har flugit litet varstans i världen. 
Geografin har verkligen varit mig till god hjälp. 
Med ett enda ögonkast kunde jag skilja Kina från Arizona. 
Det är mycket bra att kunna, om man flugit vilse om natten.

På så sätt har jag många gånger i livet kommit i kontakt med allvarliga människor. 
Jag har levat mycket bland de stora. 
Jag har sett dem på nära håll. 
Det har inte givit mig någon högre tanke om dem.

När jag mötte någon som verkade någorlunda förnuftig, satte jag honom på prov med min teckning nummer 1, som jag fortfarande hade kvar. 
Jag ville veta, om han verkligen förstod någonting.
Men alltid fick jag till svar: "Det där är en hatt."
Och då talade jag inte med honom vare sig om boaormar, urskogar eller stjärnor.
Jag rättade mig efter hans fattningsförmåga.
Jag talade med honom om bridge, golf, politik och halsdukar.
Och den stora människan var alltid mycket belåten över att ha träffat en så förståndig karl.
