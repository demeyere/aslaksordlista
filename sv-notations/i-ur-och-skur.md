---
title: 'I ur och skur - DN.SE'
url: http://www.dn.se/kultur-noje/spraket/i-ur-och-skur/
twitter:site: '@dagensnyheter'
...


##### Kultur & Nöje

I ur och skur
=============

Publicerad 2009-02-16

Det där *ur* i uttrycket *i ur och skur* - betyder det något, eller är det bara ett sätt att förstärka "skur"? undrar en läsare.

Jo, *ur* i *ur och skur* betyder verkligen något. *Ur* är samma ord som yr i ord som *yra* 'snöyra'. Att göra något i ur och skur är att inte dra sig för vare sig rykande snö eller hällande regn, att stå pall för alla väder, eller bildligt, i alla slags motgångar. Vänner i ur och skur sviker inte varandra.

*Ur* om yrande nederbörd möter man i dag knappast i allmänspråket. Däremot är det ett tacksamt ord för korsordskonstruktörer. Det lever ett friskt liv bland *or* och *ag* och *rö* och *Ra*. Nyckeln kan förstås också vara *klocka* med olika vitsiga synonymer, *preposition*, *forntidsnöt* eller *stenskravel* - men detta *ur* som alla fjällvandrare avskyr, det band av nedrasade block som man ibland måste ta sig över innan man kommer upp på bergssidan, är ett annat ord. Kring ursprunget till *ur* i *uroxe* finns bara spekulationer.

En diktare som Karlfeldt har naturligtvis inte kunnat motstå detta märgfulla ord.

> Det skallar basun som i håligt trä  
> av knäckta ekar som sjunka på knä,  
> och stämmor dansa i vild mixtur  
> som rykande ur  

— så skildrar han den rasande vinterstormen i sin stora dikt "Vinterorgel", där kyrkoårets gång, naturen och vädret sammanflätas och gestaltas i bilden av en mäktig orgel. Träden blir orgelpipor och alla stämmor ljuder i en ursinnig blandning när fimbulnattens krafter släpps lösa.

Urväder, yrväder är alltså ursprungligen väder med regn- eller snöyra. Den smala backen *Urvädersgränd* på Södermalm i Stockholm är dock inte mer utsatt än andra gator utan bär namn efter en kapten *Simon Urväder*, som ägde en fastighet där på 1600-talet. Ett ståtligt efternamn för en sjöfarare. Har det kanske inspirerat seglaren Sven Lundin, som numera under efternamnet *Yrvind* i varje tänkbart väder i allt mindre båtar korsar världshaven? Hans senaste bygge bär också detta namn, efter en rad farkoster som alla seglat under det beskedligare namnet "Bris".

I dag används *yrväder* mest bildligt om personer som virvlar omkring och vänder upp och ner på den invanda ordningen - som Carlsson i Strindbergs "Hemsöborna", som kom som ett yrväder en aprilafton.

*Ur* och *skur* förstärker varandra. Svenska språket är fullt med sådana dubblerande uttryck: *bot och bättring, buller och bång, stock och sten*. En del av dem är till och med rimmade, som *råd och dåd, stött och blött, i vått och torrt, i valet och kvalet*.

Språket har många uppgifter, och vi använder det till mycket mer än att överföra rena fakta. Det är skälet till att vi förmodligen skulle bli förvirrade om SMHI började använda *ur och skur, regn och rusk, väder och vind* i sina rapporter, fastän de ju bara handlar om sådant.


###### Catharina Grünbaum
