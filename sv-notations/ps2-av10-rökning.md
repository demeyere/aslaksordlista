---
Title: 
contributors: Aslak Arþursson, Ross DeMeyere
keywords: ps2 90
revised: 2015-10-26 11:24 
---

Rökning en 500-årig ovana
=================

När Columbus kom till Västindien 1492 såg han indianer som rökte blad som de hade skurit i bitar och sedan rullat in i ett annat blad. 
Denna "rulle" var föregångaren till det vi kallar cigaretter och cigarrer. 
Det dröjde inte länge förrän tobaksrökning spreds i Europa. 

Under senare delen av 1800-talet började man producera cigaretter maskinellt. 
Då ökade också cigarettkonsumtionen markant medan man började röka mindre cigarr och pipa. 
Fram till första världskriget var det mest män som rökte men sedan blev det allt vanligare att även kvinnor rökte offentligt. 
På 1920- och 1930-talen framställdes cigarettrökning som något glamoröst. 
I filmer från den tiden kan vi se eleganta kvinnor med långa cigarettmunstycken i händerna. 
I filmerna i dag ser man sällan någon som röker och om det finns är det ofta en socialt utslagen person. 
Röken låg tjock på jazzklubbarna på 1950-talet. 
Det ansågs kulturellt och intellektuellt att röka. 
Vissa forskare påstod till och med att det stimulerade tankeverksamheten. 
På 1960-talet kunde vi höra sånger om hur bra det var att röka och i reklamen njöt snygga människor av en cigarett. 

Under de senaste åren har kampanjen mot rökning blivit allt starkare. 
Ickerökarna protesterar mot att de utsätts för passiv rökning. 
Vi kan inte längre röka på arbetsplatserna eller i offentliga miljöer. 
De flesta flygbolag har infört rökförbud. 
Nästan alla restauranger har en avdelning för rökare och en där det är rökfritt. 
På en del restauranger har man gått så långt att man har totalförbjudit rökning. 
I USA lär det finnas städer där man varken får röka på gatorna eller i sin egen bil. 
Tobaksreklam är numera förbjuden i många länder. 

Parallellt med tobaksrökning har det sedan 1800-talet varit populärt med snus i Sverige. 
Snus är tobak som man har malt. 
I dag kan man köpa den i påsar som liknar små tepåsar och som man lägger under läppen. 
Många slutar röka och börjar snusa i stället. 
På så sätt stör de inte sin omgivning. 

Tobakskonsumtionen minskar allt mer i i-länderna. 
Kanske försvinner den helt en dag. 
Vem vet?

DISKUTERA:
Vilka är de största riskerna med rökning?
Finns det några fördelar?
Feströker du? 
Hur ser man på rökning i ditt land? 
Varför fortsätter så många att röka trots att de vet hur farligt det är?
