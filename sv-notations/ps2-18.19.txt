Vikingarna är kända for sina smala, snabba skepp och sina långa resor på floder och över öppna hav.

Många är imponerade över att de kunde resa flera veckor över havet — och hitta hem igen — utan våra dagars navigationsinstrument.

De är kanske mest kända som barbariska krigare och pirater som dödade och brände städer och byar.

Men de sålde och bytte också nordiska produkter, som pälsar och bärnsten mot saker som de ville ha.

Bland annat på Gotland har arkeologer hittat arabiska mynt och smycken som visar detta.

I början av 900-talet reste vikingar från Danmark, Norge och sydvästra Sverige västerut mot norra Frankrike.

De seglade på floden Seine och hotade Paris.

Den franske kungen gav dem då ett landområde för att få fred.

Det kallas sedan dess för Normandie.

De ockuperade även delar av dagens England under 100 år.

I det engelska språket finns ännu nordiska ord från denna tid som skin (skinn), egg (ägg) och call (kalla).

Många vikingar bosatte sig i England, t.ex., i staden Jorvik, dagens York. dar det finns ett stort vikingamuseum i dag.

En isländsk viking, Leif Eriksson, reste på 1000-talet med sina män från Grönland till norra Amerika, som vikingarna bl.a. kallade Vinland.

Arkeologer har funnit föremål som visar att de faktiskt kom dit.

De östnordiska vikingarna reste österut och via floderna i dagens Ryssland kom de ända till Bagdad i Irak och Istanbul (Miklagård) i Turkiet.

Ibland stannade vikingarna utomlands i flera år och många bosatte sig utomlands för gott.

Några tog t.ex. anställning i den bysantinske kejsarens armé.

De vikingar som reste österut kom bl.a. från Roslagen, en del av Sveriges östkust, och de kallades ros eller rus.

En av dessa vikingar från Roslagen är känd under namnet Rurik.

Han seglade i mitten av 800-talet till västra Ryssland, som vikingarna kallade Gårdarike.

Enligt den berömda Nestorskrönikan, en skrift från medeltiden som handlar om Rysslands äldsta historia, grundade han staden Novgorod (Holmgård).

Forskare menar att namnet Ryssland (Rossija) kommer från rus d.v.s. rusernas land.

På finska heter Sverige Ruotsi och på estniska Rootsi.


Han föll
i Holmgård
skeppshövdingen
med sina sjökrigare

 text på runsten i Södermanland

LASTIPS: Röde Orm av Frans G. Bengtsson

RESTIPS: Gotlands fornsal, Länsmuseet på Gotland, Visby
Vikingabyn i Tofta, söder om Visby
Birkamuseet på Björkö i Mälaren

