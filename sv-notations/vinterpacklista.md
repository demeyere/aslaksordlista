---
title: Packlista för vinterturen
revised: 2016-01-21 07:31 
author: demeyere
url: http://www.fjallraven.se/packlista-for-vinterturen
---

Packlista för vinterturen
=================

## Packa lätt, smart och varmt

När du packar för vinterturen följer du till stor del samma utrustningslista som när du ska göra en tur under andra årstider. Men vissa saker blir specifika för vinterförhållanden. Hit hör till exempel spade och sond, som tillsammans med vindsäck, förstärkningsplagg och sovsäck hör till obligatorisk säkerhetsutrustning när du är ute vintertid.

Du behöver inte ha så mycket prylar med dig men tänk ut hur du ska använda dem. På en kort tur behöver du kanske bara det du bär på kroppen, plus förstärkningsplagg och säkerhetsutrustning. Här ger vi förslag på utrustning för en dagstur, och längre ner vad du dessutom behöver för att göra en tur med en eller flera övernattningar.

## Dagsturen – kläder att bära under gång

**Innerskikt:** Underbyxor, sport-bh, långkalsong, underställströja med lång ärm, strumpor.

**Mellanskikt:** Tröja/skjorta i ull, turbyxa.

**Ytterskikt:** Skaljacka, skalbyxa, eventuell damask (beroende på typ av byxa och pjäxa).

**På fötterna:** Pjäxor/kängor (gärna med löstagbar innersko).

### På huvud och händer under gång, beroende på aktivitetsnivå:

* Tunn mössa/keps, pannband, värmemössa eller balaclava.
* Femfingers fodervante i ull, femfingers arbetshandske, gärna med urtagbart ullfoder, samt tumvante med urtagbart ullfoder.

### Förstärkningsskikt att ha lätt tillgängligt vid rast:

Värmejacka (halv-/hellång, tjocklek med hänsyn till temperatur och typ av tur), värmebyxa, tjock ylle- eller fleecetröja, torra strumpor att byta till.

### Bra att ha i fickor/fack på ryggsäck:

Solglasögon, skidglasögon, termos, dricksflaska, kåsa/vikmugg, matsäck, snacks, kompass, karta, GPS, kamera, pannlampa, första hjälpen (inklusive skavsårstejp).

### Säkerhetsutrustning:

Vindsäck, sovsäck, liggunderlag, sond, snöspade, säkerhetslina (15-20 meter).

## Flerdagarsturen – utrustning att komplettera med

När du ska övernatta i tält eller bivack behöver du komplettera dagspackningen med nedanstående utrustning. Nu behöver du dessutom en betydligt större ryggsäck eller pulka för att få plats med allt.

### Att ha i ryggsäcken eller pulkan för nattlägret:

* Tält med snöspikar
* Underställ, balaclava, femfingervantar, strumpor (denna uppsättning förvaras i sovsäcken)
* Extra underkläder och strumpor efter behov
* Mat, kåsa/mugg, bestick/visp, skärbräda
* Kök, bränsle, tändstickor, tändare Slidkniv, multiverktyg, såg, yxa 
* Diskmedel och diskborste 
* 2 st 0,5-liters isolerade vattenflaskor som tål kokande vatten
* 1-2 st cirka 0,7-liters isolerad/lindad termos

### Övrigt:

* Handduk, 2 st tvättlappar och toalettartiklar (tvål, tandborste, tandkräm m.m.)

* Toalettpapper packad i plastpåse (bra med extra toapapper i rastplaggets ficka).

* Solskydd och miniapotek (särskild medicin, värk- och koltabletter, hudsalva m.m.)

* Små detaljer som sätter piff på tillvaron: värmeljus-lykta, bok, liten musikspelare eller radio.

* Lagningsutrustning: silvertejp, seam sealer, ståltråd, nål och sytråd, nylonlina m.m.

* Penna och dagbok/anteckningsblock

### Att tänka på när du packar:

Packa i vattentäta packpåsar. Var extra noggrann med sovsäcken! Packa helst i en större ryggsäck, men ta gärna med en mindre väska/ryggsäck för dagsturen.

Det kan vara bra att ha med innerskor/tofflor om du övernattar på en fjällstuga. Och när du fräschat till dig inför hemresan är det ofta skönt att ha en extra uppsättning kläder att ”vara snygg i”. Dessa förvaras förslagsvis i en liten bag/påse som lämnas på start/slutpunkten för turen, till exempel en fjällstation eller tågstation som du återkommer till. De följer alltså inte med ut på turen.
