url: http://www.datatermgruppen.se/fragor-och-svar.html
revised: 2015-08-23 21:16 


  * [Kontakt][1]
  * [Översikt][2]
  * [Förstasidan][3]
  * [Sökning][4]
  * [Rekommendationer][5]
  * [Ordlista][6]
  * [Frågor och svar][7]
  * [Förkortningslistan][8]
  * [Principer för termarbete][9]
  * [Kommentarer och önskemål][10]
  * [Sändlista för fortlöpande information][11]
  * [Länka till & skriva om oss][12]
  * [Om Datatermgruppen][13]
  * [Länkar][14]


### Inloggning for arbetsgruppen


Användarnamn


Lösenord

[ > Glömt lösenordet?][15]

[ > Glömt användarnamnet?][16]


* * *


**Svenska datatermgruppens

sekretariat sköts av**


[ ![Sveriges nationella centrum för terminologi och fackspråk ][17]][18]


**Arbetet stöds av**


[![][19]][20]


[Förstasidan][3] > [Rekommendationer][5] > Frågor och svar

Frågor och svar

## Frågor och svar, lista, Version 2013-nov

Detta är listan med frågor och svar i nummerordning. Det finns också en
[revideringslista][21].

Här kan du läsa om:

    * hantering av åäö i internetadresser ([fråga 1][22])

    * punkt efter internetadresser ([fråga 2][23])

    * avstavning av internetadresser ([fråga 3][24])

    * behörighet och skydd ([fråga 4][25])

    * utläsning av tecknet _@_ ([fråga 5][26])

    * försvenskning av dataord ([fråga 6][27])

    * böjning av (dator)mus ([fråga 7][28])

    * _netiquette_ ([fråga 8][29])

    * _e-zine_ ([fråga 9][30])

    * _smiley_ ([fråga 10][31])

    * _feature_ ([fråga 11][32])

    * _IC-krets_ och andra tautologier ([fråga 12][33])

    * _cad_ och _cam_ ([fråga 13][34])

    * accent- och apostroftecken i e-postadresser ([fråga 14][35])

    * oönskad raddelning i sifferuttryck ([fråga 15][36])

    * bindestreck i sammansättningar ([fråga 16][37])

    * bindestreck i flerordsuttryck ([fråga 17][38])

    * särskrivning ([fråga 18][39])

    * produkt- och företagsnamn i löptext ([fråga 19][40])

    * [Borttagen fråga om _versalt i i sammansättningar med internet_] ([fråga 20][41])

    * initialförkortade namn versalt eller gement ([fråga 21][42])

    * skrivning av _CD_ m.fl. gement ([fråga 22][43])

    * böjningsändelser till förkortningar ([fråga 23][44])

    * böjning av _cd_ m.fl. ([fråga 24][45])

    * plural av _pc_ m.fl. ([fråga 25][46])

    * initialförkortningar på nätet ([fråga 26][47])

    * _i_ eller _på_ internet ([fråga 27][48])

    * surfa _på_ eller _i_ nätet ([fråga 28][49])

    * välja _i_, _från_ eller _på_ en meny ([fråga 29][50])

    * koppla upp sig _mot_ eller _till_ ([fråga 30][51])

    * installera _i_ eller _på_ ([fråga 31][52])

    * skriva ut _till_ eller _på_ ([fråga 32][53])

    * göra något _i_, _på_, _med_ eller _via_ en internettjänst ([fråga 33][54])

    * göra förfrågning _mot_, _till_ eller _i_ en databas ([fråga 34][55])

    * logga _in_ eller _på_ ([fråga 35][56])

    * försvenskning av uttal av främmande namn ([fråga 36][57])

    * källhänvisningar och källförteckningar till internet m.m. ([fråga 37][58])

    * epost eller e-post ([fråga 38][59])

    * översättning av _mediate_ ([fråga 39][60])

    * översättning av _joystick, hjälm, handske, kroppsdräkt_ ([fråga 40][61])

    * vad som räknas in i _www_ och _URL_ ([fråga 41][62])

    * _banner ads_ ([fråga 42][63])

    * [Borttagen fråga om _override_] ([fråga 43][64])

    * _align_ ([fråga 44][65])

    * _nod_ ([fråga 45][66])

    * _kommandofil, skript, manus_ och _makro_ ([fråga 46][67])

    * minnesresident ([fråga 47][68])

    * å ä ö på gamla sättet ([fråga 48][69])

    * [Borttagen fråga] ([fråga 49][70])

    * _outsourcing_ ([fråga 50][71])

    * _device_ ([fråga 51][72])

    * parallellbearbetning ([fråga 52][73])

    * förkortningen Y2K ([fråga 53][74])

    * access ([fråga 54][75])

    * flame ([fråga 55][76])

    * spam ([fråga 56][77])

    * set-top box ([fråga 57][78])

    * böjning av _modem_ ([fråga 58][79])

    * bugg ([fråga 59][80])

    * trackball ([fråga 60][81])

    * [Borttagen fråga] ([fråga 61][82])

    * n/a ([fråga 62][83])

    * packet switching ([fråga 63][84])

    * projektor för dator ([fråga 64][85])

    * implementera ([fråga 65][86])

    * acknowledge ([fråga 66][87])

    * bps ([fråga 67][88])

    * Boolean ([fråga 68][89])

    * case sensitive ([fråga 69][90])

    * cluster ([fråga 70][91])

    * databuss ([fråga 71][92])

    * data mining ([fråga 72][93])

    * punkt och komma som decimaltecken ([fråga 73][94])

    * deploy ([fråga 74][95])

    * dimmed ([fråga 75][96])

    * display ([fråga 76][97])

    * DNS query ([fråga 77][98])

    * downtime ([fråga 78][99])

    * drag-and-drop ([fråga 79][100])

    * entity ([fråga 80][101])

    * e-posttermer ([fråga 81][102])

    * -tion eller -ering ([fråga 82][103])

    * FAQ, Q&A ([fråga 83][104])

    * frames ([fråga 84][105])

    * gateway, bridge ([fråga 85][106])

    * interaktiv ([fråga 86][107])

    * inkrementell ([fråga 87][108])

    * minnen - intern-, arbets- och primär- ([fråga 88][109])

    * Java ([fråga 89][110])

    * legacy ([fråga 90][111])

    * markup language ([fråga 91][112])

    * peer-to-peer ([fråga 92][113])

    * _plug-and-play_ ([fråga 93][114])

    * _i_ eller _på_ en volym ([fråga 94][115])

    * protokoll ([fråga 95][116])

    * provider ([fråga 96][117])

    * scalable ([fråga 97][118])

    * screenshot, screen dump ([fråga 98][119])

    * sökrobot och sökmotor ([fråga 99][120])

    * web design ([fråga 100][121])

    * community ([fråga 101][122])

    * desktop ([fråga 102][123])

    * DOS/DoS ([fråga 103][124])

    * host ([fråga 104][125])

    * hard disk ([fråga 105][126])

    * metadata ([fråga 106][127])

    * nät/nätverk ([fråga 107][128])

    * stamnät eller stomnät ([fråga 108][129])

    * WAP ([fråga 109][130])

    * zippad fil ([fråga 110][131])

    * (e-)content ([fråga 111][132])

    * redundans ([fråga 112][133])

    * feltolerans ([fråga 113][134])

    * mobilt eller trådlöst internet ([fråga 114][135])

    * _in silico_ ([fråga 115][136])

    * sub-site ([fråga 116][137])

    * _Bluetooth_ eller _Blåtand_ ([fråga 117][138])

    * alternativknapp ([fråga 118][139])

    * bläck(stråle)skrivare ([fråga 119][140])

    * [Borttagen fråga] ([fråga 120][141])

    * yrkesbenämning för _data mining_ ([fråga 121][142])

    * e-handel, näthandel ([fråga 122][143])

    * progress bar ([fråga 123][144])

    * Quality of Service, QoS ([fråga 124][145])

    * information retrieval ([fråga 125][146])

    * iterative ([fråga 126][147])

    * proprietary ([fråga 127][148])

    * Read me ([fråga 128][149])

    * input ([fråga 129][150])

    * runtime ([fråga 130][151])

    * monitor ([fråga 131][152])

    * modems överföringskapacitet ([fråga 132][153])

    * presence service ([fråga 133][154])

    * parsing ([fråga 134][155])

    * portability ([fråga 135][156])

    * intelligenta/smarta hus/hem ([fråga 136][157])

    * sms ([fråga 137][158])

    * instant message ([fråga 138][159])

    * boot(a) ([fråga 139][160])

    * bread crumb trail ([fråga 140][161])

    * speech control ([fråga 141][162])

    * toppdomäner ([fråga 142][163])

    * (Borttagen fråga om _blogs, weblogs_) ([fråga 143][164])

    * data recovery ([fråga 144][165])

    * open source ([fråga 145][166])

    * avatar ([fråga 146][167])

    * on demand ([fråga 147][168])

    * ERSATT (elektronisk eller digital) ([fråga 148][169])

    * cybersquatting ([fråga 149][170])

    * dvd recorder ([fråga 150][171])

    * tweak ([fråga 151][172])

    * handsfree ([fråga 152][173])

    * high-end och low-end ([fråga 153][174])

    * malware ([fråga 154][175])

    * sladdlös eller trådlös telefon ([fråga 155][176])

    * tåggla/toggle ([fråga 156][177])

    * hot spot ([fråga 157][178])

    * enable och disable ([fråga 158][179])

    * styles, stylesheets och templates ([fråga 159][180])

    * tangenten Enter/Return/Retur/Vagnretur ([fråga 160][181])

    * image maps, hot spots ([fråga 161][182])

    * _customization_, _localization_ och _personalization_ ([fråga 162][183])

    * _softkey_ ([fråga 163][184])

    * _roaming_ ([fråga 164][185])

    * tv på dator ([fråga 165][186])

    * uppdatering/uppgradering av program ([fråga 166][187])

    * _back office_ och _front office systems_ ([fråga 167][188])

    * Hash och hashing ([fråga 168][189])

    * nomadic VoIP ([fråga 169][190])

    * avancerade mobiltelefoner ([fråga 170][191])

    * utelämna www ([fråga 171][192])

    * skrivsätt för menyval ([fråga 172][193])

    * The semantic web ([fråga 173][194])

    * deep/invisible web ([fråga 174][195])

    * emulering/simulering ([fråga 175][196])

    * ubiquitous ([fråga 176][197])

    * Twitter ([fråga 177][198])

    * desktop web site ([fråga 178][199])

* * *

**Fråga 1: **Hur ska man hantera _å_, _ä_ och _ö_ eller t.ex. _é_ och _ü_ i webbadresser?

**Svar: **Skriv _a_, _a_ och _o_ respektive _e_ och _u_ i stället.

**Kommentar:

**I de flesta moderna datorsystem kan man använda de svenska bokstäverna _å_,
_ä_ och _ö_ i filnamn. Tyvärr finns det i Sverige inte någon standard för vad
man ska skriva i stället för _å_, _ä_ och _ö_ i de fall där dessa bokstäver
inte kan användas. Att ersätta dem med bokstavskombinationerna aa, ae
respektive oe, något som är relativt vanligt, är olämpligt av flera skäl:

    1. Med de nya s.k. IDN-adresserna (international domain name) kan _å_,
_ä_, _ö_, _é_ och _ü_ i dag användas i se-domänen. I com-, net- och nu-
domänerna fungerar ytterligare bokstäver med en lång rad diakritiska tecken,
och på sikt kommer hela teckenkoden Unicode att göras tillgänglig i flertalet
domäner. Har man bara också en a-z-adress, som IDN-adressen förslagsvis pekar
till, behöver en IDN-adress aldrig utgöra något problem för utländska
användare eller användare med gamla webbläsare utan IDN-stöd. (Se även
artiklar om lämpliga strategier för användningen av IDN-adresser, [ _Hur
använder man IDN-domäner?_][200] och [ _Risker vid användning av Unicode i
domännamn_][201].)

    2. Om man inte har tillgång till ett visst diakritiskt tecken är det
brukligt att helt enkelt slopa det, inte att ersätta det med andra tecken. På
svenska tidningar klarar man t.ex. i regel inte av de slaviska språkens
omvända cirkumflex. Man skriver då bara _Dvorák_ - utan omvänd cirkumflex över _r_.

    3. Det är ett större ingrepp att lägga till en bokstav. Med _o_ och _a_
blir antalet bokstäver oförändrat.

    4. Alla _oe_ och _ae_ står inte alltid för _ö_ och _ä_ (jämför t.ex.
_oersättlig_, _aerodynamisk_), och Boel Aabye och Joel Aalto löper risken att
på motsatt sätt få sina namn misstolkade.

Har man problem med diakritiska tecken, bör man enligt vår mening alltså göra
så små ingrepp som möjligt i teckenhanteringen. Den bästa lösningen är då ofta
att slopa diakriterna. I andra sammanhang där _å_, _ä_ och _ö_ inte kan
åstadkommas kan man självfallet internt komma överens om att använda ett visst
skrivsätt (kom då ihåg att det kanske inte förstås av utomstående). Vid
utdelningen av e-postadresser till de anställda i ett företag särskiljs ofta
två personer med liknande namn, t.ex. Anders Jonsson och Anders Jönsson, genom
att en initial eller annan särskiljande markör adderas i någonderas e-postadress.

* * *

**Fråga 2: **Ska man ha punkt efter en internetadress (e-postadress eller
webbadress) som avslutar en mening?

**Svar: **Ja, det går bra så länge man vänder sig till internetvana människor.
I annat fall får man undvika att lägga adressen sist eller t.ex. lägga den
inom vinkelparenteser.

**Kommentar:

**På sikt kommer allt fler att lära sig att internetadresser i regel inte
avslutas med punkt. Därför kan man nu i texter riktade till internetvana
människor och så småningom i alla texter avsluta en e-post- eller webbadress i
slutet av en mening med punkt. Så länge människor kan antas vara osäkra på om
meningens punkt ingår i själva adressen, får man försöka att bygga om
ordföljden i sådana meningar, så att adressen inte kommer sist: _Vår adress är
x_ kan skrivas _X är vår adress_, _Adressen X går till vår webbplats_ etc. Om
det inte går eller om adressen av någon annan anledning behöver särskiljas
från den omgivande texten, kan man lägga adressen inom vinkelparenteser med
meningens punkt efter parentesen: _Min adress är < Den här e-postadressen är
skyddad från spamrobotar, du måste ha Javascript aktiverat för att visa den
>._ Vinkelparenteser har blivit de allmänt använda tecknen för att avgränsa
internetadresser. Vinkelparenteserna gör det också lättare att urskilja
adresser i en omgivande textmassa. För att särskilja adressen ytterligare kan
den även skrivas med annat typsnitt.

* * *

**Fråga 3: **Kan man avstava internetadresser (e-postadresser och webbadresser)?

**Svar: **Det bör undvikas. Om det inte är möjligt, avstava mellan adressens
huvuddelar, inte mitt i ett namn (dvs. mitt i en sammanhållen bokstavsföljd).

**Kommentar:

**Avstavningar av internetadresser bör i regel undvikas, även om det ibland
kan vara svårt i tidningstext med smala spalter. Använder man ett annat,
mindre typsnitt för internetadressen kan den kanske ändå få plats på en rad.
Om man måste avstava bör man ta bort avstavningsbindestrecket, eftersom
läsaren annars kan tro att bindestrecket ska ingå som tecken i adressen. Man
bör av motsatt anledning också undvika att avstava vid bindestreck som ska
ingå i adressen. Var för övrigt uppmärksam på att den automatiska
avstavningsfunktionen i ordbehandlingsprogram gärna avstavar vid sådana
bindestreck. Om en avstavning inte kan undvikas bör den inte heller göras mitt
i ett person- eller företagsnamn utan mellan adressens huvuddelar, t.ex. efter
_@_ (snabel-a) i e-postadresser, efter prefixet _http://_ i webbadresser eller
efter andra snedstreck, punkter och liknande.

* * *

**Fråga 4: **_Behörighet_ och _skydd_ - hur används orden?

**Svar: **Tänk på nycklar och lås - datoranvändare har _behörighet_, filer och
program har _skydd_.

**Kommentar:

**Behörighet och skydd fungerar ungefär som nycklar och lås.

Filer, program, dataposter m.m. förses med _skydd_ (eng. _protection_), t.ex.
skydd mot läsning, mot skrivning, mot borttagning etc. Olika användare kan ha
olika _behörighet_ (eng. _privilege_, _authority_) för en viss fil. Så kan en
fils ägare ha behörighet att läsa, skriva eller ta bort filen, medan övriga
användare bara får läsa den.

Svenska datatermgruppen, Roger Hansson & Peter Svanberg

* * *

**Fråga 5: **Varför ska man kalla _@_ snabel-a, det ska väl läsas ut _at_?

**Svar:** I e-adresser är det tecknet _@_ som åsyftas, inte vad det betyder
('på', 'vid', eller 'at' på engelska).

**Kommentar:

**Till Svenska datatermgruppen har vi fått reaktioner på termen _snabel-a_ för
tecknet _@_, som förekommer i e-postadresser. Somliga tycker att det i stället
borde läsas ut som ett ord, förslagsvis engelskans "at" eller (mer sällan) ett
motsvarande svenskt "på" (eller "vid"). Och visst är det så att tecknet _@_
betyder 'på' ('vid'): _namnet x på_ (_vid_) _adressen y_. Men det är viktigt
att kunna skilja på själva tecknet och vad tecknet står för. Om vi t.ex. vill
ge någon vår e-postadress är det förstås tecknet _@_ vi avser när vi läser upp
adressen, inte bokstäverna _p _och _å_ (eller _v, i _och _d _) vilket man
skulle kunna tro om vi läste "på" (eller "vid"). Föreställningen att _at_ -
även i svenskan - är liktydigt med tecknet _@_ bygger på ren okunnighet; _at_
är och förblir en engelsk preposition och är inte namnet på tecknet. Om
tecknet ska anses stå för några bokstäver går det dessutom snarast tillbaka på
franskans _à_, som i _à-pris_.)

Varför kan då inte _@_ helt enkelt kallas _at-tecken_, som några föreslagit
(efter eng. _at-sign_)? _At-tecken_ är olämpligt inte minst för att det kan
missförstås: utläses det [æt] som på engelska ligger det nära uttalet av _et-
tecken_, utläses det [at] kan det tydas som _att._ för 'attention', ett annat
uttryck som ofta förekommer i adresser. _På-tecken_ (eller _vid-tecken_) då?
Ja, hade vi vant oss vid att utläsa _@_ som "på" (eller "vid"), precis som vi
utläser _&_ som "och", hade det kanske varit naturligt. Men någon sådan
tradition finns inte. Däremot har det sedan flera år varit vanligt, inte minst
bland datoranvändarna själva, att omtala _@_ som just "snabel-a". Även tecknet
& måste när det förekommer t.ex. i firmanamn ibland utläsas som "et-tecken"
och inte som "och", eftersom det kan vara viktigt att poängtera att namnet ska
skrivas med detta tecken och inte med ordet _och_.

Om man tycker att det är helt entydigt att det är tecknet _@_ som avses när
man läser ut en adress och ändå vill använda en preposition, välj i första
hand _på_. Adressen < Den här e-postadressen är skyddad från spamrobotar, du
måste ha Javascript aktiverat för att visa den > läses då helt helt enkelt ut
"Nils punkt Nilsson på x-verket punkt s e". Anser man att _på_ blir
missvisande att använda med den aktuella domänadressen bör man hålla fast vid
_snabel-a_.

Det kan vidare tyckas att snabel-a låter oseriöst, att det ger intryck av
vardaglig, icke-officiell benämning. Men det gäller också många andra ord i
språket, innan man vant sig vid dem. Dessutom måste saker inte alltid namnges
med termer som utstrålar vetenskaplighet - vardagliga liknelser fungerar ofta
lika bra (jämför _gomsegel_, _kattfot_ [trekronorsstämpel], _kofot_, _magmun_
och _skruvskalle_). De mer eller mindre officiella benämningarna på tecknet
_@_ i andra länder utgörs för övrigt ofta av just sådana liknelser: _sobatjka_
'liten hund' (ryska), _kissanhäntä_ 'kattsvans' (finska), _kukac_ 'mask',
'larv' (ungerska), _apestaart(je)_ '(liten) apsvans' (nederländska),
_Klammeraffe_ 'klängande apa' (tyska), _majmun (majmunski rep)_ 'apa
(apsvans)' (serbiska), _ensaimada_ 'bulle' (spiralformat bakverk)
(katalanska), _shablul/strudel_ 'strudel' (bakverk) (hebreiska), _chiocciola_
'snigel' (italienska), _escargot_ 'snigel' (franska).

Svenska datatermgruppen, Ola Karlsson

* * *

**Fråga 6: **Varför måste ni försvenska stavningen av amerikanska dataord, som _webb_ av _web_?

**Svar: **För att man på svenska ska kunna stava, böja, uttala och bilda sammansättningar av dem.

**Kommentar:

**För många nya främmande företeelser vi anammar finns sedan tidigare ett
naturligt svenskt ordval. För t.ex. _mail_ har vi _post_, varför Svenska
datatermgruppen har valt att rekommendera _e-post_ för _e-mail_ (stavningen
_mejl_ kan användas i ledigt språkbruk). På samma sätt översätts _site_ med
_plats_. För web site rekommenderar Datatermgruppen därför webbplats (men sajt
kan användas i ledigt språkbruk).

I andra fall kanske ett bra svenskt ord råkar uppfinnas, trots att det inte
fanns något tidigare uttryck att luta sig mot. Men för vissa nya företeelser
kan det vara svårt att hitta svenska ord. Därför har t.ex. _rave_ med den
försvenskade stavningen _rejv_ accepterats av språkvården.

Svenska datatermgruppen, Ola Karlsson

* * *

**Fråga 7: **Kan _(dator)mus_ skrivas _musar_ i plural? I engelskan kan man
vid sidan om _mice_ någon gång också se pluralformen _mouses_ för just
(dator)mus.

**Svar: **Nej, det bör böjas _mus-möss_.

**Kommentar:

**Att formen _musar_ förekommer beror troligtvis på påverkan från mönster som
_kofotar_ (om verktyget) vid sidan av _kofötter_, där alltså ett ord som
används bildligt kan få svag böjning. Det finns också några gamla exempel på
detta, där den ursprungliga betydelsen sedan länge förbleknat: _bokar_ (om
trädet), men _böcker_; _smörgåsar_, men _gäss_ (om fåglarna).

Det är dock ingen genomgående regel att ord i bildlig användning ska böjas på
annat sätt än när ordet används i egentlig betydelse.

Svenska datatermgruppen, Birgitta Lindgren

* * *

**Fråga 8: **Vad ska netiquette kallas på svenska: _netikett_, _nätikett_?

**Svar: **Använd _nätvett_ eller _nätetikett_.

**Kommentar:

**_Netiquette_ är ju finurligt på engelska, men det heter ju inte _net _utan_
nät_ på svenska. _Nätikett_ lider av att det faktiskt inte heter _ätikett_ på
svenska. Vi rekommenderar i första hand _nätvett _(efter norskans _nettvett_)
i analogi med sjövett och trafikvett. I andra hand förordar vi det något
längre _nätetikett_. Man kan skriva t.ex. "Normalt nätvett medger..." eller
"Nätetiketten föreskriver..."

Svenska datatermgruppen, Johan Anglemark

* * *

**Fråga 9: **Vad ska man kalla _e-zine_ på svenska?

**Svar: **_E-magasin, e-tidskrift_ eller _e-tidning_ om det är en publikation
av mer etablerat slag, och _e-fansin_ eller _e-fanzine_ om det är en
amatörpublikation.

Svenska datatermgruppen, Johan Anglemark

* * *

**Fråga 10: **Vad kan man säga på svenska i stället för _smileys_? Kanske
_smilfinkar_ som jag såg någonstans?

**Svar: **Vi föreslår _humörsymbol_ som överordnad term för alla typer av
symboler som uttrycker känslor, stämningar, attityder e.d. Som benämning på
just de figurer som visar ansikten med olika miner anser vi att det svenska
_smilis_ passar bra.

**Kommentar:

**Vi har redan tidigare rekommenderat _smilis_ (-en, -ar, -arna), med
utgångspunkt i svenskans smil, som en direkt motsvarighet till det engelska
_smiley_. Ordet är kortare och har nog färre negativa associationer än ditt
annars ganska fyndiga _smilfink_. _Humörsymbol_ kan användas om man tycker att
_smilis_ inte lämpar sig, kanske när figuren inte smilar! Dessutom finns det
många andra symboler - ett brinnande ljus, ett bultande hjärta osv. - där
känslorna inte visas i form av ett leende eller icke-leende ansiktsuttryck.
Här passar humörsymbol bättre, och naturligtvis också som direkt motsvarighet
till de engelska orden _emoticon_ och _mood icon_.

* * *

**Fråga 11: **Vad är den svenska översättningen till _feature_?

**Svar: **Det beror på sammanhanget, men den vanligaste översättningen i
datasammanhang är _funktion_ eller _egenskap_.

Svenska datatermgruppen, Johan Anglemark

* * *

**Fråga 12: **Är det tillåtet att använda ordet _IC-krets_, trots att det
egentligen är en tautologi (C = circuit 'krets')?

**Svar: **Ja, det är i likhet med t.ex. _cd-skiva_ (d = disc 'skiva') och
_ISBN-nummer_ (N = number) helt accepterat.

Svenska datatermgruppen, Ola Karlsson

* * *

**Fråga 13: **Hur ska förkortningarna för _computer aided design_ och
_computer aided manufacturing_ skrivas i svenska texter?

**Svar: **Skriv gement.

**Kommentar:

**I Svenska språknämndens samlingar med textmaterial ur diverse tidningar
finns både _CAD_, _Cad_, _cad_, _CAD/CAM_, _Cad-Cam_ och _cad-cam_ belagda som
former. Fortfarande tycks det vanligaste vara att man liksom med de flesta
andra utländska initialförkortningar skriver det med versaler (_CAD_,
_CAD/CAM_). I Sverige följer vi dock en regel som säger att förkortningar som
börjat fungera som egna ord och som snarare än det utskrivna uttrycket blivit
normalformen, skrivs gement. Jämför ord som _mc_, _wc_, _vd_, _tv_, _vvs_,
_pc_, _cd_. Man kan således med fördel välja att skriva _cad_ gement. Vi
avråder från blandformen _Cad_.

Svenska datatermgruppen, Ola Karlsson

* * *

**Fråga 14: **Hur gör man med accenter och apostrofer, t.ex. i _Tim O'Connor_,
när man skapar en e-postadress? Slopar man tecknet eller byter ut det mot ett
annat tecken?

**Svar: **Om tecknet inte kan åstadkommas bör det strykas.

**Kommentar:

**Om apostrof, accent och liknande tecken inte kan åstadkommas i t.ex.
e-postadresser är det i regel inte lämpligt att byta ut dem mot andra
(vilseledande) tecken. De bör istället strykas: _é_ skrivs _e_ osv. Det gäller
även tecken som ligger mellan bokstavstecknen, som den aktuella apostrofen. I
namnexemplet ovan bör man således skriva ihop _OConnor_. O:et, ett iriskt
namnprefix med betydelsen 'sonson', 'ättling', hör liksom vårt -sonsuffix ihop
med efternamnet. Att ersätta apostrofen med en punkt, som möjligen kan locka
någon, är olämpligt eftersom det kan tolkas som initialbokstav för ett
mellannamn.

* * *

**Fråga 15: **Om hårt blanktecken (= fast mellanslag) inte fungerar på webben
skapar det bl.a. problem i sifferuttryck: man riskerar att få sifferuttrycken
delade över radbrytningen. Hur ska detta problem hanteras?

**Svar: **I moderna webbläsare ger koden _&nbsp;_ hårda blanktecken.

**Kommentar:

**Om hårda blanktecken inte kan åstadkommas:

    1. När det gäller penningbelopp kan punkter ersätta de mellanslag som
annars ska avskilja siffrorna i tresiffriga grupper från slutet räknat:
53.450.000. Men om en sådan regel införs t.ex. på en arbetsplats är det
viktigt att samtidigt påminna om att punkt och komma i engelska och svenska
sifferuttryck används på motsatt sätt (i engelskan är punkt decimaltecken och
komma skiljetecken, i svenskan är punkt skiljetecken och komma decimaltecken).

    2. Svårare är det med telefon- och postadresser och liknande. Här kan man
dock ofta acceptera den godtyckliga radbrytningen, som inte behöver vara lika
störande eller riskabel som för penningbeloppen. Radbrytningar är i regel
också att föredra framför det tänkbara alternativet, en hopdragen siffergrupp.
1234567 är alltså som telefonnummeruppställning sämre än 123 45

67.

* * *

**Fråga 16: **Skriver man _internet-abonnemang_ (med bindestreck) eller
_internetabonnemang_ (hopskrivet)?

**Svar: **Skriv ihop: _internetabonnemang_.

**Kommentar:

**Det är i databranschen vanligt att sammansättningar skrivs med bindestreck,
_internet-abonnenter_, _webb-sidor_ etc., trots att det inte finns någon
anledning till detta. Skriv _internetabonnenter_, _webbsidor_. Etablerade och
vanliga sammansättningar bör skrivas ihop i ett ord och utan bindestreck. Det
gäller alltså även sammansättningar som består av ett främmande och ett
svenskt led, som i exemplen ovan. Det gäller i regel också sammansättningar
med egennamn. Skriv _Appleprodukter_, _Microsoftprogram_. Det bör dock påpekas
att företag och andra organisationer ofta själva använder bindestreck när de
skriver sammansättningar med sitt namn.

Tillfälliga och helt nya sammansättningar (i synnerhet sammansättningar med
svenska och främmande ordled) kan av tydlighetsskäl ibland vara motiverade att
skriva med bindestreck. Se vidare Svenska skrivregler, punkt 272.

Sammansättningar med siffror och förkortningar skrivs dock med bindestreck:
_pc-användare_, _e-post_, _c-program_. Se då upp så att inte bindestrecken
smittar av sig till andra ställen i sammansättningen: skriv _e-postadress_,
_e-postlista_, inte _e-post-adress_, _e-post-lista_. Se vidare Svenska
skrivregler, punkt 271.

* * *

**Fråga 17: **Ska man skriva _pop up-meny_ eller _popupmeny_?

**Svar: **Skriv _popupmeny_ men hellre _poppuppmeny_ (jämför
[_extrafönster_][202]).

**Kommentar:

**Etablerade sammansättningar med flerordsuttryck som förled skrivs i regel
som ett ord: _popupmeny_, inte _pop up-meny_. Likaså skriver man t.ex.
_offpiståkning_, inte _off pist-åkning_, _percapsulambeslut_, inte _per
capsulam-beslut_. Se vidare Svenska skrivregler, punkt 134.

* * *

**Fråga 18: **Skriver man _webb redaktör_ eller _webbredaktör_?

**Svar: **Ett vanligt fel på webbsidor och i reklamannonser för datorprodukter
är särskrivningar av sammansättningar: _e-post adress_, _webb redaktör_. Skriv
_e-postadress_, _webbredaktör_.

Se vidare Svenska skrivregler, punkt 129-134.

* * *

**Fråga 19: **Hur bör namn som _PostScript_, _PageMaker, SUNET_, _MiROi
Utbildning_, _SweJA Kunskapscenter_ m.fl. skrivas i löptext?

**Svar: **Skriv _Pagemaker, Postscript, Sunet, Miroi utbildning, Sweja
kunskapscenter_.

**Kommentar:

**Många av dessa namn är att uppfatta som produktnamnslogotyper vilkas syfte
är att skapa uppmärksamhet i annonser och liknande. I löptext kan det
emellertid vara mycket störande med versaler och andra grafiska egenheter som
sticker ut, och man har som utomstående heller ingen skyldighet att återge
namnen i samma form som i logotyperna (_Ikea_ behöver inte skrivas _IKEA_,
trots att företaget försökt uppmana pressen att göra det). Skrivsätt som inte
avviker alltför mycket från svenska skrivregler får gärna återges som
företagen själva skriver, men större avvikelser bör inte föras vidare till
löptext. I sådana fall, liksom då man inte känner till ett företags sätt att
skriva sitt namn eller ett visst produktnamn, bör man skriva namnen med endast
versal begynnelsebokstav, precis som vid vanliga namn: _Pagemaker, Postscript,
Sunet, Miroi utbildning, Sweja kunskapscenter_. Se vidare Svenska skrivregler,
punkt 101.

* * *

**Fråga 20: **[Borttagen fråga om _versalt i i sammansättningar med internet_]

**Svar: **(Irrelevant då internet nu skrivs gement.)

* * *

**Fråga 21: **När ska initialförkortade namn skrivas versalt respektive gement?

**Svar: **De skrivs versalt om de utläses bokstav för bokstav och gement om de
utläses som ett ord. Således _IBM_ (International Business Machines) men
_Perl_ (Practical Extraction and Report Language). Se vidare Svenska
skrivregler, punkt 147.

* * *

**Fråga 22: **Kan _CD_, _CD-ROM_ och _PC_ verkligen skrivas gement, dvs. _cd_,
_cd-rom_, _pc_?

**Svar: **Mycket etablerade initialförkortningar som inte är egennamn och som
också används som självständiga uttryck (vi använder t.ex. cd, mycket sällan
det fullständiga uttrycket compact disc) bör skrivas med små bokstäver, alltså
pc, cd, cd-rom, cad/cam, www, html, url, ftp, rtf - precis som mc, tv, bh, wc,
vvs och vd. Förkortningar som RAM, BBS, DAT, PDF, SGML, GIF, JPEG, POP, USB
m.fl. skrivs än så länge i regel versalt. Vissa förkortningar skrivs ofta
gement helt enkelt för att de ses skrivna på det sättet i filnamn och
liknande, som gif, jpeg m.fl. Det är dock inte försvarbart från
skrivregelssynpunkt. Förkortningar kan dock i analogi med närliggande uttryck
skrivas gement även om de inte är så etablerade. Nya uttryck som dvd-skiva,
md-skiva, cd-r och cd-rw bör i likhet med t.ex. cd och cd-rom skrivas med små
bokstäver. Se vidare Svenska skrivregler, punkt 147.

Svenska datatermgruppen, Ola Karlsson

* * *

**Fråga 23: **Hur fogar jag ändelser till förkortningar? Skriver jag _pcar_, _pc-ar_ eller _pc:ar_?

**Svar: **Man kan ha kolon före alla sorters ändelser efter sådana här
initialförkortningar: _pc:ar, pc:n, IBM:s, IBM:are_ etc. Det är den regeln
Svenska språknämnden förordar och som vi också tillämpar i våra dokument. Om
man vill kan man även följa en äldre regel som säger att man har kolon bara
före genitivändelse (alltså _IBM:s_) men bindestreck vid andra ändelser
(alltså _pc-ar_, _IBM-are_). Observera att man vid initialförkortningar som
bildar ett utläsbart ord, t.ex. _Basic_, inte sätter ut något tecken före
ändelse, alltså _Basics_. Se vidare Svenska skrivregler, punkt 149-150.

* * *

**Fråga 24: **Hur böjer jag _cd_ i plural? Flera _cd_, _cd's_, _cd:ar_, _cd- n_?

**Svar: **Det skulle i princip kunna böjas utan någon särskild pluraländelse:
en _cd_, flera _cd_. En pluraländelse krävs dock vid bestämd form, varför man
bör skriva _cd:ar_, _cd:arna_. Den bästa lösningen är dock ofta att lägga till
ett böjningsbart efterled: _cd-skivor_, _cd-spelare_, _cd-läsare_ (jämför _tv-apparater_).

* * *

**Fråga 25: **Varför ska förkortningen _pc_ få pluraländelsen _pc:ar_ och inte _pc:er_?

**Svar: **_Pc:ar_ är bildat i analogi med pluralformer av liknande
förkortningar, t.ex. _vd:ar_. Ändelsen _-ar_ är också den som brukar användas
för ord hos vilka form och genus inte ger någon vägledning om lämplig pluraländelse.

* * *

**Fråga 26: **Hur ska man ställa sig till alla de initialförkortningar som florerar på nätet?

**Svar: **Var sparsam med förkortningar. Om du ändå använder en förkortning
som kanske alla inte direkt förstår, skriv gärna det fullständiga uttrycket i
en parentes efter förkortningen första gången förkortningen används.

**Kommentar:

**Generellt bör man vara sparsam med förkortningar - i alla sammanhang. I
datavärlden bör man vara särskilt vaksam på att inte i onödan importera den
ovana man har i USA att omvandla stora mängder ord och uttryck till
initialförkortningar. De må vara behändiga i sin korthet, men de är ofta
svårtolkade och svåra att böja och uttala på svenska. De kan förstås användas
i intern jargong (i chattkanaler etc.), där de ofta är en del av en innovativ
språklek, en språkkod för de invigda, och samtidigt ett tidsbesparande
skrivsätt. Men då gäller det förstås att alla som kommunicerar med varandra
verkligen förstår. Och om svenska internetanvändare som kommunicerar med
varandra tycker att förkortningarna är behändiga kunde man förstås tycka att
svenska förkortningar vore att föredra. Varför använda _FAQ_ (frequently asked
questions) eller _Q & A_ (questions and answers) om man lika gärna kan ha
_FoS_ (_frågor och svar_; jämför _FoU_ för _forskning och utveckling_) eller
_VF_ (_vanliga frågor_)?

Men även i mer formella sammanhang som i svenska datorhandböcker är det
vanligt att man tar över främmande förkortningar i stället för att försöka
översätta dem. Skriv i regel hellre ut orden och uttrycken. Det är i de flesta
fall mycket tydligare!

Om du ändå använder en förkortning som kanske alla inte direkt förstår -
vilket kan vara motiverat om ett längre, förkortningsbart uttryck förekommer
många gånger i en text - skriv gärna det fullständiga uttrycket i en parentes
efter förkortningen första gången förkortningen används. Tänk också på att man
inte alltid behöver använda en förkortning för att skriva kortare. I stället
för att använda (den engelska) förkortningen _RDBMS_ för vad som brukar kallas
_relationsdatabassystem_ kanske det räcker med "systemet", "detta system",
"ett sådant system" etc.

* * *

**Fråga 27: **Heter det att söka_ på _eller_ i _internet och _på _eller_ i _webben?

**Svar: **Man kan söka både _på_ och _i_ internet/webben.

**Kommentar:

**Allmänt kan man säga att man före _internet_ väljer samma preposition som
man har till ordet _nät_: _söka på internet_, _publicera sig på internet_,
_göra något tillgängligt via/på internet_. För _webb_ eller _www_ väljer man
samma preposition som man har till _väv_ eller _nät_: _söka på webben_,
_publicera sig på www_.

I prepositionsfrågor måste man dock ofta se till semantiken snarare än den
språkliga ytan, dvs. det är inte orden i sig som bestämmer prepositionsvalet
utan vilken bakomliggande handling som faktiskt utförs och vilket perspektiv
som är naturligt att anta i det aktuella fallet. Ofta blir det då
underförstådda ord som får styra prepositionsvalet. Man är ute_ på _nätet, men
söker rimligen _i_ en databas eller _i_ en söktjänst. Man kan alltså både söka
_på_ internet, dvs. på det underförstådda abstrakta, allomfattande nätet, och
_i_ internet, dvs. i en underförstådd mer konkret sökmöjlighet.

* * *

**Fråga 28: **Surfar man _på_ eller _i_ nätet?

**Svar: **Man surfar _på_ nätet, liksom man surfar _på_ vattnet eller _på_ en
våg.

* * *

**Fråga 29: **Väljer man _i_, _från_ eller _på_ en meny? Finns något _i_ eller
_på_ en meny?

**Svar: **Det naturligaste är att välja _på _eller _från_ en meny (jämför
restaurangmeny; i Applevärlden väljer man dock _i_ eller _från_ en meny).
Något kan finnas både _i_ och _på_ en meny.

* * *

**Fråga 30: **Heter det koppla upp sig _mot_ eller _till_ webben?

**Svar: **Koppla upp sig _till_ eller _på_ webben.

* * *

**Fråga 31: **Installerar man ett program _i_ eller _på_ en dator?

**Svar: **Installera _på_ en dator (underförstått installera _på_ hårddisken)
är kanske vanligast, men _i_ går också bra. Man installerar hårdvara, t.ex.
mer minne, _i_ en dator.

* * *

**Fråga 32: **Heter det skriva ut _till_ eller _på_ en skrivare?

**Svar: **Skriva ut _på_ en skrivare.

* * *

**Fråga 33: **Heter det _gör dina bankaffärer i/på/med/via X-bankens
internettjänst_?

**Svar: **Det beror på vad man vill betona. Man kan göra något _med_ eller
_via_ tjänsten, dvs. med hjälp av den, men också vara _på_ bankens webbplats
och inne _i_ själva tjänsten. I regel är _på_ det naturliga prepositionsvalet
i fall av den här typen.

* * *

**Fråga 34: **Gör man förfrågningar _mot_, _i_ eller _till_ en databas?

**Svar: **Inte _mot_. Man gör förfrågningar _till_ en databas om man t.ex.
skickar förfrågningarna till en extern databas och vill betona just att
databasen ligger utanför den egna institutionen (eller det egna landet), men
_i_ en databas om man vill betona att man är uppkopplad till en databas och
kan söka i den själv.

* * *

**Fråga 35: **Loggar man _in_ eller _på_ när man kontaktar nätet?

**Svar: **_Logga in_ är det normala uttrycket (i IBM-världen används dock
ofta_ logga på_). _Inloggning_ heter substantivet enligt svensk standard, och
verbuttrycket _logga in_ har därmed haft officiellt stöd sedan länge.

* * *

**Fråga 36: **Ni säger i era rekommendationer att man kan uttala egennamnet
_internet_ på svenskt vis, dvs. med betoning på _-net_ (som i _intervall_).
Kanske kan man försvenska uttalet av främmande substantiv och andra vanliga
importerade ord, men att försvenska uttalet av främmande namn är väl fel?

**Svar: **Nej, det är mycket vanligt och helt naturligt att vi försvenskar
uttalet av främmande namn, i synnerhet när de liknar redan befintliga ord i
svenskan (som _intervall_ i exemplet; jämför även _interpol_). När namnet blir
väletablerat i svenskan är det rentav önskvärt att det i uttalet - men också i
böjning, stavning etc. - anpassas till och inlemmas i det svenska
språksystemet. Jämför med hur vi uttalar _IBM_ /i be em/ och inte /aj bi em/
som på engelska och _Paris_ som /paris/ och inte /pari/ som i franskan.

* * *

**Fråga 37: **Hur gör man källhänvisningar och källförteckningar till
elektroniska medier i allmänhet och till internet i synnerhet?

**Svar: **Man gör på samma vis som för tryckta källor, men elektroniska källor
kräver ofta utförligare uppgifter samt instruktioner för hur källan kan
hittas. Ta hellre med för mycket än för lite information. Eftersom
elektroniska dokument ofta är flyktiga, är hämtningsdatum särskilt viktigt att
ange.

**Kommentar:

**

**1. Hur görs källhänvisningar?**

Hänvisningar till källor som man hämtat uppgifter eller citat från, görs så
utförliga som bedöms nödvändigt för att läsarna ska kunna identifiera källan.
Hänvisningar till elektroniska källor görs i princip på samma sätt som för
tryckta källor. Om man kan utgå från att läsarna redan känner till en
internetadress behöver man inte vara så utförlig utan kan utelämna de mer
precisa källuppgifterna.

    I "Top ten mistakes in web design" skriver Jakob Nielsen om vanliga fel
som oerfarna webbsidesutformare gör sig skyldiga till.

Det går nu att bota sin pollenallergi, enligt en artikel i Aftonbladets
webbutgåva den 29 maj 1998.

I Norstedts engelsk-svenska ordbok på cd-rom är det lätt att göra sökningar.

Medan man mer sällan behöver upprätta en särskild källförteckning för enstaka
kända tryckta källor som omnämns i en löptext, är detta oftast tillrådligt för
elektroniska källor. Skälet är att de i regel är mindre kända och dessutom
kräver mer utförlig sökinformation. Om bara någon enstaka källhänvisning
förekommer, kan dock hela källinformationen placeras direkt efter hänvisningen
i en parentes, i en fotnot eller som slutkommentar efter en artikel, dvs. utan
att någon särskild källförteckning upprättas.

    "Provide a site map and let users know where they are and where they can
go." (Nielsen, Jakob, Top ten mistakes in web design - Jakob Nielsen's
alertbox for May 1996 [www]. Tillgängligt på
<http://www.useit.com/alertbox/9605.html>. Hämtat 2 juni 1998.)

Kan man inte undvika att avstava en internetadress bör man avstava mellan
adressens huvuddelar, inte mitt i en sammanhållen bokstavsföljd, vilket
Svenska datatermgruppen också påpekar i sina rekommendationer för
avstavningar.1

-------------------------

1 "Kan man avstava internetadresser?" (fråga 3) (1998). Svenska
datatermgruppen [www]. Tillgängligt på
<http://www.datatermgruppen.se/visning.html?obj=f3>. Hämtat 2 juni 1998.

I mer formella sammanhang, som i uppsatser och rapporter, ska en
källförteckning alltid tillfogas. Då kan man till exempel följa det så kallade
Harvardsystemet (även kallat författare-årtal-systemet). I en parentes direkt
i löptexten anges bara författarens efternamn, publicerings- eller
utgivningsår samt eventuell uppgift om kapitel, avsnitt, del etc., så att
läsaren kan hitta det aktuella citatet, textavsnittet eller dylikt i källan.
När uppgift om författare eller redaktör saknas används källans titel.
Observera att hänvisningarna i princip ser likadana ut oavsett tryckt eller
elektroniskt medium och oavsett typ av elektroniskt medium.

     Det är viktigt att grafiskt vägleda den som läser dina webbsidor. "Start
your design with a good understanding of the structure of the information
space and communicate this structure explicitly to the user" (Nielsen 1996).

Enligt Nielsen (1996) bör man för läsaren tydliggöra var denne befinner sig på
en webbplats.

I Nielsen 1996 framhålls vikten av att skapa en tydlig grafisk struktur för
läsaren.

I ett brev till Utrikesdepartementet påpekar Svenska språknämnden ("Re: Kosovo
eller Kosova" 1997) att vi i Sverige tills vidare bör hålla fast vid den
etablerade formen Kosovo framför den albanska formen Kosova.

Undvik om möjligt att avstava internetadresser ("Kan man avstava
internetadresser?" 1998).

Om en författare givit ut flera publikationer eller liknande under ett år och
man vill referera till flera av dem, använder man ett ordningssystem med a, b,
c etc. (se nedan för anvisningar om uppställning av källförteckningen).
Hänvisningarna skrivs då enligt mönstret

     "Provide a site map and let users know where they are and where they can
go" (Nielsen 1996a).

**2. Hur görs källförteckningar?**

Några helt entydiga och för alla elektroniska medier (cd-rom, diskett, World
Wide Web, e-post etc.) tillämpbara regler är svårt att ge. Varje medium och
typ av dokument ställer särskilda krav. Hur ingående uppgifterna ska vara
beror självfallet på mängden tillgängliga uppgifter. Men dessa kan sedan också
behöva sovras utifrån läsarens informationsbehov. Observera att det då är
bättre att ta med för mycket än för lite information. Tänk också på att syftet
med uppgifterna är att källorna ska vara lätta att hitta för den som läser din
källförteckning.

Förteckningar över elektroniska källor börjar egentligen med samma uppgifter
som för skriftliga källor, och avslutas sedan med information som är specifik
för det aktuella elektroniska mediet. Särskilt viktigt är det att ange när
informationen hämtats, eftersom dokument på i synnerhet internet ofta
revideras, flyttas eller helt tas bort. För att säkerställa källans
autenticitet kan det vara en god idé att göra en utskrift av det aktuella
materialet. Då kan det i princip anses ha samma status som vanliga tryckta
källor. Av praktiska skäl (om man t.ex. vill citera något) kan man också
kopiera materialet och spara det på den egna hårddisken eller på diskett.
Källuppgifterna bör, beroende på medium och precisionskrav, innehålla så
mycket som möjligt av följande:

    * textens författare

    * utgivningsår

    * titel: titel på HTML-dokument, huvudrubrik i textfil, innehåll i fältet
Subject: i e-brev och elektroniskt diskussionsinlägg eller liknande

    * utgivande organisation

    * typ av medium (cd-rom, diskett, www, e-post, diskussionsgrupp/BBS etc.)

    * adressuppgifter och liknande (identifiering av källan, t.ex. webbadress
för resurs på internet, Message-ID:-fält för e-brev och elektroniska
diskussionsinlägg, ISBN-nummer eller liknande för cd-rom); observera att
adressen till källan ska skrivas på det sätt som anges i den aktuella läsaren
med versaler/gemener.

    * tid för färdigställande eller senaste uppdatering av materialet

    * versionsnummer om senare version än första

    * datum och tid för när informationen hämtades

    * ev. uppgifter om tillgänglighet, krav på datorkapacitet etc.

Om man använt både tryckta och elektroniska källor kan man separera dem för
att tydliggöra för läsaren vad som är vad. Det är dock inget krav. I vissa
fall kan man också tänka sig att dela upp källor från olika elektroniska
medier i egna grupper, men i regel är det inte aktuellt. Fokusera generellt på
författare eller titel snarare än på mediet.

Om källan har två eller tre författare bör alla anges. Om författarna är fler
än tre anges det första namnet följt av m.fl. (eller et al.). För författare
som både har egna verk och sådana som tillkommit i samarbete med andra, ange
först de egna verken och sedan de övriga, också de kronologiskt. När uppgift
om författare eller redaktör saknas används källans titel, varvid källan
placeras in alfabetiskt efter titelns första ord.

När man använder flera titlar av en författare ordnas titlarna i kronologisk
ordning. Om en författare givit ut flera publikationer eller liknande under
ett år och man vill referera till flera av dem, används ett ordningssystem med
a, b, c etc. Förteckningen får då uppställningen

     Nielsen, Jakob (1996 a). Top ten mistakes in web design - Jakob Nielsen's
alertbox for May 1996 [www]. Tillgängligt på
<http://www.useit.com/alertbox/9605.html>. Hämtat 2 juni 1998.

Nielsen, Jakob (1996 b). Marginalia of web design ̵#8211; Jakob Nielsen's
alertbox for November 1996 [www]. Tillgängligt på
<http://www.useit.com/alertbox/9611.html>. Hämtat 2 juni 1998.

**Några exempel på hur källangivelser i en källförteckning kan se ut:**

WORLD WIDE WEB

Weibel, Stuart (1995). Metadata: the foundations of resource description.
D-Lib Magazine, juli 1995 [www]. Tillgängligt på
<http://www.dlib.org/dlib/july95/07weibel.html>. Hämtat 9 oktober 1996.

"Hur ska man hantera å, ä och ö eller t.ex. é och ü i internetadresser?"
[www]. Svenska datatermgruppen, 2 april 1998. Tillgängligt på
<http://www.datatermgruppen.se/visning.html?obj=f1>. Hämtat 2 juni 1998.

CD-ROM

McConnell, W.H. Constitutional history. I: The Canadian Encyklopedia [cd-rom].
Toronto: McClelland & Stewart, 1993. ISBN 0-7710-1932-7. Macintoshversion 1.1.

Nationalencyklopedins ordbok [cd-rom]. Bokförlaget Bra böcker, Höganäs och
Språkdata, Göteborg, 1997. Version 1. ISBN 91-7133-312-6.

E-POST

Karlsson, Ola < Den här e-postadressen är skyddad från spamrobotar, du måste
ha Javascript aktiverat för att visa den >. "Re: Hur skriver man
källförteckningar till internetkällor?" [e-post]. Personligt e-brev till Nils
Nilsson, 13 mars 1997. Hämtat 1 april 1997.

"Re: Kosovo eller Kosova?" [e-post]. Svenska språknämnden < Den här
e-postadressen är skyddad från spamrobotar, du måste ha Javascript aktiverat
för att visa den >. E-brev till Utrikesdepartementet, 2 april 1998. Hämtat 2
juni 1998.

SÄNDLISTA

Smith, Gregory < Den här e-postadressen är skyddad från spamrobotar, du måste
ha Javascript aktiverat för att visa den >. "Re: African Muslim Slaves in
America". I: H-AFRICA < Den här e-postadressen är skyddad från spamrobotar, du
måste ha Javascript aktiverat för att visa den > [sändlista]. Hämtat 4 augusti
1995. Arkiv via <http://h-net.msu.edu/~africa/archives/august95>.

Karlsson, Ola < Den här e-postadressen är skyddad från spamrobotar, du måste
ha Javascript aktiverat för att visa den >. "E-post, mejl och mail"
[sändlista]. E-brev till < Den här e-postadressen är skyddad från spamrobotar,
du måste ha Javascript aktiverat för att visa den >. Hämtat 2 juni 1998.

Se nedanstående källor för fler exempel.

**Mer information om källhänvisningar**

    * ISO/DIS 690-2. ISO/TC46/SC9 N 219 a draft [www]. ISO 1996. Tillgängligt
på [ <http://www.nlc-bnc.ca/iso/tc46sc9/standard/690-2e.htm>][203]. Senaste
uppdatering 16 november 1997. Hämtat 3 februari 1998.

    * Filén, Paula, Bibliografiska referenser: Elektroniska dokument [www].
Luleå tekniska universitet. Tillgängligt på [
<http://www.luth.se/depts/lib/utbildning/g-bibref.html.sv>][204]. Senaste
uppdatering 23 januari 1998. Hämtat 3 februari 1998.

    * Edvardsson, Filén, Kihlén, Lantz (1996), Vägar till teknisk vetenskaplig
information: 7.3 Referenslista [www]. Universitetsbiblioteket i Linköping 28
mars 1996. Tillgängligt på [ <http://www.bibl.liu.se/teknologibiblioteken/tekn
isk_vetenskaplig_information/6TGV.htm#anchor1320474>][205]. Hämtat 5 april
1998.

    * APA Style Sheet for On-line References: How to cite electronic sources.
Ur: Publication Manual of the American Psychological Association [www].
Washington, DC 1994. Tillgängligt på [
<http://www.ux1.eiu.edu/~cfmgb/3750/apa.htm>][206]. Ingen datering. Hämtat 3
februari 1998.

    * Crane, Nancy B., Bibliographic formats for citing electronic
information. Ur: Li, Xia och Crane, Nancy B. (1993), Electronic Style: A Guide
to Citing Electronic Information [www]. Tillgängligt på [
<http://www.uvm.edu/~ncrane/estyles/>][207]. Senaste uppdatering 29 oktober
1997. Hämtat 5 april 1998.

    * Walker, Janice R. (1995), Colombia Online Style: MLA-Style Citations of
Electronic Sources [www]. Utgivet januari 1995. Tillgängligt på [
<http://www.cas.usf.edu/english/walker/mla.html>][208]. Reviderat november
1997. Version 1.2. Hämtat 3 februari 1998.

* * *

**Fråga 38: **Kan man stryka bindestrecket i _e-post_ och skriva _epost_?

**Svar: **Nej, behåll bindestrecket.

**Kommentar:

**Grundregeln för sammansättningar med en förkortning som inte kan uppfattas
som ett vanligt ord är att sätta ut ett bindestreck: _p-plats_, _t-bana_,
_http-adress_ m.fl. Det finns några få undantag från det, främst _kpist_ och
_ubåt_, båda hämtade från militärspråk.

I sammansättningar med en förkortning som kan uppfattas och skrivs som ett
vanligt ord kan bindestrecket slopas, t.ex. _Stimpengar_. Och naturligtvis
sätts inte bindestreck ut om förkortningen övergått till att bli ett riktigt
ord. Tidigare skrev man t.ex. _el-mätare_, medan man numer skriver _elmätare_.

Svenska datatermgruppen, Birgitta Lindgren

* * *

**Fråga 39: **Hur ska man översätta eng. _mediate_, t.ex. i _computer mediated
communication_? Ska man använda _mediera_ som man ibland kan se?

**Svar: **Det kan översättas med _förmedla_, alltså här _datorförmedlad
kommunikation_, precis så som man i andra sammanhang brukar översätta eng.
_mediate_.

**Kommentar:

**Ordet _mediera_ finns belagt sedan tidigare i svenskan, men det är mycket
ovanligt. Det förekommer precis som det eng. _mediate_ i två betydelser: 1.
medla, 2. förmedla. Det är svårt att se någon vinst med att i stället för
dessa enkla ord använda _mediera_.

Svenska datatermgruppen, Birgitta Lindgren

* * *

**Fråga 40: **Jag skulle behöva en svensk samlingsbeteckning för ett antal
begrepp inom virtuell verklighet: _joystick, hjälm, handske, kroppsdräkt_. Det
enda jag kan komma på är _styrdon._

**Svar: **_Styrdon_ eller _styrutrustning_ är nog de bästa
samlingsbeteckningarna för detta.

**Kommentar:

**_Manöverdon_ kan vi också tänka oss, men det har knappast något försteg
framför ditt eget förslag. Det kan kanske förefalla långsökt att inordna hjälm
och framför allt kroppsdräkt bland mer välbekanta styrdon som styrspakar, och
därför kan styrutrustning ibland passa bättre.

Svenska datatermgruppen, Urban Hurtig

* * *

**Fråga 41: **Ni verkar tro att ftp och gopher tillhör webben och att alla
URL:er är webbadresser, men det är väl fel?

**Svar: **Vi anser att ftp- och gopherresurser tillhör webben.

**Kommentar:

**Ibland påstås det att det endast är http-adresser och sidor som utformats
med HTML-kodning som tillhör webben, men visionen med "the world wide web" var
just att knyta ihop de olika kommunikationssätt (protokoll) som då fanns på
internet. Ftp och gopher var två sådana protokoll. Det faktum att ftp- och
gopheradresser normalt fungerar lika bra som http-adresser i webbläsare talar
också för att det inte finns anledning att särbehandla dem.

* * *

**Fråga 42: **Vad heter på svenska _banner ads_ som ofta finns på webbsidor?

**Svar: **Vi rekommenderar _webbannons_ för själva annonsen och _annonsruta_
eller _annonsutrymme_ för det utrymme där annonsen ska placeras. Om man ändå
vill använda _banner_ i svenskan, bör pluralformen vara antingen _bannrar_ (i
analogi med _reporter_-_reportrar_, _revolver_-_revolvrar_ etc.) eller
_banner_, _bannerna_ (i analogi med _designer_-flera _designer_).

Svenska datatermgruppen, Åsa Holmér

* * *

**Fråga 43: **[Borttagen fråga om _override_.]

**Svar: **Se ordlistartikeln om [_åsidosätta_][209].

* * *

**Fråga 44: **Hur ska man översätta det engelska verbet _align_?

**Svar: **Översättningen måste bli beroende av sammanhanget. Grundbetydelsen
är _ensa, ställa in, bringa i överensstämmelse, justera (in), inrikta_. För
den vanlige datoranvändaren är det kanske vanligaste fallet att man vill
_justera in_ ett antal grafiska objekt (t.ex. rutor) så att de ligger i linje.
_Align_ översätts i ordbehandlingssammanhang med _marginaljustera_ och betyder
då göra rak höger- och vänstermarginal.

Svenska datatermgruppen, Roger Hansson

* * *

**Fråga 45: **Vad menas med _nod_ inom datatekniken?

**Svar: **Inom datakommunikation är en _nod_ en knutpunkt i ett datornät. För
att en utrustning ska betraktas som en _nod_ måste den ha ett visst mått av
intelligens och självständighet,t.ex.

    * ha en egen adress

    * kunna ta emot och kvittera meddelanden (datablock)

    * i regel kunna lagra och vidarebefordra meddelanden.

En dator kan vara en nod, men en s.k. dum terminal är t.ex. ingen nod.

Svenska datatermgruppen, Roger Hansson

* * *

**Fråga 46: **Vad är det för skillnad på _kommandofil, skript, manus_ och
_makro_?

**Svar: **En kommandofil är en textfil (ASCII-fil) som innehåller kommandon
till operativsystemet eller till ett program.

**Kommentar:

**Efter hand som tekniken utvecklats och man har övergått från textbaserade
till grafiska användargränssnitt, har gränserna mellan dessa besläktade
begrepp blivit otydligare.

Om man i ett textbaserat användargränssnitt återkommande behöver ge samma
följd av kommandon, kan man i regel göra det bekvämare för sig genom att samla
kommandona i en textfil och sedan låta operativsystemet (eller korrektare,
dess kommandotolk) läsa kommandona från filen i stället för från
tangentbordet. En sådan textfil med kommandon kallas på svenska _kommandofil_
(eng. _command file_), men framför allt bland Unix-användare är benämningen
_skript_ (eng. _script_) vanlig. Även andra benämningar förekommer, t.ex.
_kommandoprocedur_ (eng. _command procedure_). (Se även [_skript_][210].)

Begreppet _makro_ (eng. _macro_) användes ursprungligen inom maskinnära
programmering (assemblyprogrammering), där det ofta är praktiskt att samla
ihop ett antal instruktioner och ge samlingen ett namn som kan användas som
kortform för instruktionerna på flera ställen i programkoden. Vid
kompileringen ersätter kompilatorn makronamnet med motsvarande programkod
(makrot _expanderas_), som därefter översätts till maskinkod. (En
_makroinstruktion_ är alltså en "stor instruktion", därav namnet.)

Sedermera har _makro_ kommit att användas även i andra sammanhang. I Word i
Microsofts grafiska Windows-miljö används t.ex. _makro_ om kommando- eller
åtgärdssekvenser som användaren själv kan definiera och ge ett namn och ofta
även knyta till en knapp, en tangent eller tangentkombination. När man
använder makrot, knappen eller tangentkombinationen utförs kommandosekvensen.
Ett makro som är knutet till en tangent kallas _tangentbordsmakro_ (eng.
_keyboard macro_).

_Styrfil_ (eng. _control file_) är ett ord som används om kommandofiler som
styr jobb som körs i batch (dvs. som behandlas som en enhet och inte kan
påverkas av användaren under körningen).

Det finns även system som begreppsmässigt inte skiljer på batchkörning och
körning av kommandofiler. Där kan begreppet _batchfil_ (eng. _batch file_)
förekomma i betydelsen _kommandofil_. Så är det t.ex. i PC-DOS.

Böjning av makro: _ett makro, det makrot, flera makron, de där makrona_.

Svenska datatermgruppen, Roger Hansson

* * *

**Fråga 47: **Vad innebär det att ett program är minnesresident?

**Svar: **Det betyder att det ligger i (primär)minnet hela tiden. Då kan man
få igång det mycket snabbt. Minnesresidenta program kan vara helt passiva,
arbeta mer eller mindre osynligt i bakgrunden eller sättas igång automatiskt i
speciella situationer (t.ex. ett viruskontrollprogram).

Svenska datatermgruppen, Roger Hansson

* * *

**Fråga 48: **Vad kan man kalla det "gamla" sättet att hantera å, ä och ö på,
dvs. då det i stället för dessa bokstäver blir klamrar, hakar och måsvingar?

**Svar: **Man kan säga "sjubitstecken för svenska" eller "svensk
sjubitsteckenkod".

**Kommentar:

**Bokstäver hanteras internt som numeriska tal vid lagring i och överföring
mellan datorer. Tidigare användes bara sju bitar för varje bokstav (dvs.
talvärden mellan 0 och 127) medan man i dag oftast använder åtta bitar
(0-255). Då datorsystem som fortfarande använder sjubitssättet att lagra å, ä
och ö överför text till modernare system (utan konvertering) kommer dessa
bokstäver att visas som }, { respektive |, medan Å Ä Ö blir ], [ respektive \.

Om man behöver tala om detta äldre sätt att hantera å, ä och ö kan man säga
"sjubitstecken för svenska", eller mer tekniskt "svensk sjubitsteckenkod".

Svenska datatermgruppen, Peter Svanberg

* * *

**Fråga 49: **[Borttagen fråga.]

**Svar: **Se ordlistartikeln om [_internet_][211].

* * *

**Fråga 50: **Vad ska man på svenska säga för _outsourcing_ och vilket verb
ska man använda på svenska?

**Svar: **_Outsourcing_ är ett modeuttryck i svenskan i dag. En mer
allmängiltig översättning är _utläggning (på entreprenad)_.

**Kommentar:

**_Outsourcing_ står ungefär för 'utläggning av en verksamhet på entreprenad'.
Först, dvs. i början av 90-talet då ordet började förekomma i svenskan,
användes det snävt för datordriftsutläggning, varvid _driftsentreprenad_ som
ersättning för outsourcing föreslogs. I dag är begreppet vidare. Därför bör
man klargöra vad som "läggs ut", och många gånger kan man skriva om det på
svenska, t.ex. "Vi har lagt ut/lejt ut/lejt bort tillverkningen av x (på
entreprenad)."

Svenska datatermgruppen, Åsa Holmér

* * *

**Fråga 51: **Hur kan man översätta _device_ som används mycket i
datorsammanhang till svenska?

**Svar: **En vanlig översättning av _device_ använt i generell betydelse i
datorsammanhang är _utrustning, station_. Som efterled i sammansättningar
förekommer både _device_ och _drive_ i engelskan. Här fungerar översättningen
_-enhet_ bättre, t.ex. _bandenhet, diskettenhet_. _Enhet_ definieras som
enklast självständigt fungerande delen i en helhet.

Den programkod som krävs för att styra en enhet kallas _drivrutin_ (eng.
_driver; device driver_).

Svenska datatermgruppen, Åsa Holmér

* * *

**Fråga 52: **Vad innebär parallellbearbetning?

**Svar: **Parallellbearbetning innebär att flera program körs samtidigt eller
åtminstone skenbart samtidigt i samma dator. Genom parallellbearbetning kan
flera användare betjänas av samma dator samtidigt och (skenbart)
kontinuerligt. Se även ordlistartikeln om [_multikörning_][212].

**Kommentar:

**I datorer som har en enda processor (CPU), förverkligar man
parallellbearbetningen genom att man låter flera program ligga körbara i
arbetsminnet (primärminnet) samtidigt. Operativsystemet ser till att _ett i
taget_ av programmen körs en kort stund (några millisekunder), varefter det
avbryts, och ett annat program körs, osv. Detta kallas _pseudoparallell
exekvering_ och har länge varit det vanligaste sättet att förverkliga
parallellbearbetning.

Ett känt exempel på en datortyp med en annan form av parallellbearbetning är
vektormaskiner: Samma CPU bearbetar flera uppsättningar data samtidigt.
Maskininstruktionerna arbetar med flera parallella operanduppsättningar, dvs
man adderar (etc.) hela vektorer, inte bara tal.

Det finns många tekniska varianter av parallellbearbetning, och i sammanhanget
förekommer olika datorkonstruktioner, ofta avancerade, t.ex.

    * skilda processorer som kör program och bearbetar data i samma minne

    * processorer med separata arbetsminnen och med inbördes
datakommunikation.

Det kan påpekas att de avancerade lösningarna för parallellbearbetning ställer
krav på speciella programmeringsmetoder och att de olika konstruktionerna är
lämpade för olika typer av problem.

Den intresserade hänvisas till speciallitteratur i ämnet.

De flesta datorer är konstruerade så att så mycket som möjligt utförs
parallellt redan på hårdvarunivån. Som exempel kan nämnas att det är vanligt
att nästa maskininstruktion hämtas och påbörjas innan den pågående är
avslutad.

Svenska datatermgruppen, Roger Hansson

* * *

**Fråga 53: **Vad säger Svenska datatermgruppen om uttrycket _Y2K_ (_Y2k,
y2k_)?

**Svar: **_Y2K_ är en amerikansk teknikerförkortning för "year 2 kilo" som bör
undvikas. Den används ofta i sammansättningar, och vi avråder från _Y2K-säker,
Y2K-klar_ etc. Skriv i stället _2000-anpassad, 2000-klar, 2000-säker_ eller om
utrymmet tillåter t.ex. _säkrad inför millennieskiftet_, _anpassad för
tusenårsskiftet_.

Svenska datatermgruppen, Gunnel Johansson

* * *

**Fråga 54: **Kan man skriva _access_ på svenska?

**Svar: **Det engelska ordet _access_ används dels som substantiv, dels som
verb, och det förekommer i många ordkombinationer. Någon enhetlig svensk
översättning är svår att hitta, så man måste från fall till fall välja lämplig
svensk motsvarighet.

**Kommentar:

**Grundbetydelsen hos **substantivet** _access_ är _tillgång, tillträde,
åtkomst_ etc. t.ex. system, filer eller uppgifter. Informationen kan vara
fritt tillgänglig eller begränsad. Det engelska **verbet** _access_ betyder på
motsvarande sätt _få tillgång till_, _komma åt_.

Det är vanligt att _access_ och _accessa_ används även på svenska, men med
lite ansträngning kan man hitta svenska ord som fungerar bra.

Ordet _access_ hör hemma i det begreppskomplex som har med åtkomstskydd och
behörighet att göra. Där är det engelska språkbruket inte entydigt och ibland
t.o.m. missvisande.

De engelska orden _permission_, _privilege_ och _authority_ används ofta
synonymt. Motsvarande svenska synonymer är _rätt[ighet]_, _privilegium_ och
_behörighet_.

Engelska _protection_ motsvaras av svenska _skydd_: _file protection_ =
_filskydd_, _write protection_ = _skrivskydd_.

Vad det handlar om är att någon resurs, t.ex. en fil, har skydd som begränsar
möjligheterna att använda den. Användaren kan behöva ha en speciell behörighet
för att komma åt resursen. När det gäller filer kan det bl.a. finnas
restriktioner för

    * vilka som får läsa filen

    * vilka som får skriva i filen

    * vilka som får köra filen om den är ett program eller en kommandofil

    * vilka som får ta bort filen.

Beroende på vilket system det rör sig om kan skyddet vara obefintligt eller
vara definierat på grupp- eller individbasis. Behörighetssystem kan vara
mycket avancerade och omfatta mycket mer än bara dataåtkomst.

En handfast bild är att betrakta skyddet som ett lås och behörigheten som en
nyckel till låset. Det är resursen som har låset och användaren som har
nyckeln.

Det är inte alltid fokus hos _access_ ligger på åtkomstskyddet. Ibland vill
man veta om en fil _använts_ på länge, dvs. om någon läst, skrivit eller kört
den, dvs. över huvud taget gjort något med filen.

_Access_ är ett ord som ofta förekommer i olika uttryck. Man ska inte vara
rädd för att bilda nya kombinationer på svenska, t.ex. (som substantiv)
_skrivrätt, åtkomstskydd, läsbehörighet_; (som verb) _komma åt, få tillgång
till, kunna skriva, använda._

Svenska datatermgruppen, Roger Hansson

* * *

**Fråga 55: **Finns det någon bra svensk term för _flame_?

**Svar: **Vi föreslår _skällbrev_ eller _åthutning_; vilket som passar bäst
får sammanhanget avgöra.

**Kommentar:

**Med _flame_ menas ett aggressivt eller nedlåtande hållet brev, med avsikt
att mer eller mindre bryskt tillrättavisa eller förolämpa mottagaren. Det
skrivs i allmänhet men inte alltid som respons på något mottagaren har
skrivit. Vi skulle vilja föreslå _skällbrev_ eller _åthutning_, vilka har
fördelen att vara självförklarande. I vissa sammanhang kan kanske något av
uttrycken _tillsägelse, utbrott, utskällning_ eller _örfil_ passa bättre. Som
verbform föreslår vi _skälla ut, skälla_.

Typiskt är att en nybörjare inom en diskussionsgrupp eller på en sändlista
råkar ut för skällbrev om han eller hon ställer (onödiga) frågor om sådant som
redan är besvarat i frågesvarsdokumentet. Det händer ibland att enstaka
skällbrev utlöser s.k. _flamewars_, massiva korsvisa utskällningar, som skulle
kunna kallas _e-gräl_. Enstaka skällbrev ses av många som ett nödvändigt sätt
att få deltagare som bryter mot gott nätvett att rätta sig efter de oskrivna
regler som gäller. Ett näraliggande fenomen är _trolling_, att skriva
provokativa brandfacklor endast i syfte att skapa bråk och dispyter. Vi
föreslår att de som ägnar sig åt detta helt enkelt kallas _provokatörer_.

Svenska datatermgruppen, Johan Anglemark och Urban Hurtig

* * *

**Fråga 56: **_Spam_ säger man ju om de oönskade meddelanden, främst i form av
reklam, som skickas till många mottagare via sändlistor, diskussions- eller
chattgrupper på internet. Vad ska vi säga på svenska?

**Svar: **Vi förordar _skräppost_ men accepterar även _spam_ som lånord. I
svenskan bör spam anpassas till uttal (/spamm/), stavning och böjning.

Hur det ska böjas beror på betydelsen. Spam i betydelsen post räknas som
mängdord och är då icke-räknebart: "Jag får jättemycket spam (= skräppost)."
"Spammen (= skräpposten) ökar."

Men spam i betydelsen skräpbrev är räknebart: "Det där spammet verkar
konstigt." "De senaste fyra spammen kom från Sverige." Jämför det räknebara
spik (en spik, flera spikar) med mängdordet spik (spik, spiken).

**Kommentar:

**Både termen _skräppost_ och termen _spam_ får sägas vara väl etablerade i
svenskan. _Spam_ är visserligen inte så associationsrikt för oss svenskar men
har vunnit insteg som en kort och slagkraftig term, inte minst i
konstruktioner som "spammare", "att spamma".

Som verbform går det bra med _skicka skräppost_, _spamma_. För eng. _spamming_
förordar vi på samma sätt _skräppostutskick_, _skräppostande_ (ägna sig åt
skräppostande), _spamning_. För den som sänder skräppost förordar vi
_skräppostare, spammare_. För eng. _(anti) spam filter_ förordar vi
_skräppostfilter, spamfilter_.

I den anglosaxiska världen är _Spam_ ett känt varumärke för en mycket prosaisk
burkskinka. Att spam i e-postvärlden står för skräppost lär ha sin upprinnelse
i en Monty Python-sketch där man drev med denna burkskinka. Sketchen handlade
om herr och fru Bun som på en matservering fick beskedet att spam ingick i
alla rätter på menyn och alltså inte gick att slippa ifrån. Till råga på allt
skanderade då och då ett gäng vikingar vid ett annat bord "spam, spam, spam,
spam, lovely spam, lovely spam" och omintetgjorde all vettig konversation på
stället. Det väsentliga dränktes alltså i något mycket trist! Se vidare
www.ironworks.com/comedy/python/spam.htm (2003-11-04).

Spam har funnits som varumärke sedan 1937 och var av tillverkaren avsett som
ett kort och lättuttalat namn på produkten "spiced ham". Se vidare
www.spam.com/ci/ci_in.htm,
http://media.hormel.com/anm/templates/spam_museum.asp?articleid=147&zoneid=24
och www.cusd.claremont.edu/~mrosenbl/spamfaq.html (2003-11-04).

Svenska datatermgruppen, Johan Anglemark och Urban Hurtig

* * *

**Fråga 57: **"Så kallad _set-top box_" är en fras som hörts i flera år nu. Är
det inte dags att komma fram till en hygglig svensk benämning, så att man
äntligen kan slippa säga så kallad tillsammans med en ovanligt obekväm engelsk
term?

**Svar: **Vi föreslår _tillsatslåda_ eller _digitalbox_. Den fristående
tillsats som uppdaterar en analog tv-mottagare kan mer precist benämnas
_digital-tv-box_ eller _digital-tv-tillsats_.

**Kommentar:

**Man måste vara medveten om att _set-top box_ i engelskan är en mycket allmän
benämning och att det är flera fenomen som haft denna etikett under senare
tid. Ursprungligen åsyftades de anpassningsenheter, "lådor", som sätts mellan
en multimedieterminal (pc, tv, stereo m.m.) och en publik anslutningspunkt
(telenät eller kabel-tv-nät). Numera avser termen närmast de tillsatser som
möjliggör mottagning av digital-tv-sändningar på en analog tv.

Svenska datatermgruppen, Urban Hurtig

* * *

**Fråga 58: **Hur böjs _modem_?

**Svar: **Modem böjs _ett modem, modemet, flera modem, de där modemen_.

Svenska datatermgruppen, Ola Karlsson

* * *

**Fråga 59: **Kan man använda _bugg_ på svenska för engelskans _bug_ i
betydelsen 'programfel'? Går i så fall _buggfix_ också bra?

**Svar: **Ja, både _bugg_ och _buggfix_ (se ordlistartikeln om
[_programfix_][213]) går utmärkt att använda på svenska. I mer formella
sammanhang kan _programfel_ respektive _programkorrigering_ passa bättre.

För det engelska verbet _debug_, 'söka och rätta fel i program' är _avlusa_
etablerat som svensk motsvarighet, och utförandet - som kan ske mer eller
mindre automatiskt - kallas _avlusning_ (eng. _debugging_).

Engelskans _bug_ kan även (mer sällan) syfta på fel i hårdvara och översätts
då med _hårdvarufel_.

Svenska datatermgruppen, Urban Hurtig

* * *

**Fråga 60: **Finns det en svensk term för _trackball_?

**Svar: **Det kan översättas med _styrkula_, i synnerhet om kulan är ganska
liten. Om den är större kan man använda _rullboll_, en term som använts i
flera decennier inom radartekniken, där man t.ex. kan positionera en symbol på
radarskärmen med hjälp av en rullboll.

Svenska datatermgruppen, Roger Hansson

* * *

**Fråga 61: **[Borttagen fråga.]

**Svar: **Se [_uppdatering/uppgradering av program_][214].

* * *

**Fråga 62: **Vad står den engelska förkortningen _n/a_ för, och hur skriver
man på svenska?

**Svar: **Förkortningen _n/a_ kan utläsas antingen som &##8221;not applicable"
eller som "not available". Det kan översättas med _ej tillämpligt_, men det är
oftast bättre att i stället skriva _fungerar inte med_, _gäller inte_ eller
liknande. I tabeller skriver man ofta ett streck (tankstreck) i stället.

Svenska datatermgruppen, Johan Anglemark

* * *

**Fråga 63: **Vad heter _packet switching_ på svenska?

**Svar: **Man brukar säga _paketförmedling_.

Svenska datatermgruppen, Roger Hansson

* * *

**Fråga 64: **Vad kallas en projektor som man kopplar till en dator? Ofta hörs
benämningar som _OH-kanon_, _PC-kanon_ etc.

**Svar: **_Dataprojektor_ är den vedertagna termen i branschen för dessa
flyttbara projektorer. Ibland kallas de _data- och videoprojektor_ eftersom de
även brukar kunna projicera storbild från video. Uttrycket _kanon_, som oftast
syftar på takmonterade projektorer som projicerar data i stora samlingssalar,
är i dag mindre vanligt. _Dataprojektor_ rekommenderas även för sådana
apparater.

För den platta man lägger på en stordiaprojektor, eng. _overhead projection
panel_, rekommenderar vi termen _projektorplatta_ (till nöds kan _OH-platta_
accepteras).

Svenska datatermgruppen, Urban Hurtig

* * *

**Fråga 65: **Vad betyder ordet _implementera_, som förekommer rätt ofta -
både inom datorvärlden och i samhällsdebatten?

**Svar: **Ordet _implementera_ betyder i allmänspråket förverkliga, genomföra,
införa. I samband med datorer har det betydelsen göra körbart, och syftar på
processen då en programbeskrivning (eller på lägre nivå, algoritm) genom
programmering förverkligas i form av ett program. Ofta avses att programmet
skrivs för en viss datortyp.

Svenska datatermgruppen, Peter Svanberg

* * *

**Fråga 66: **Hur översätter man _acknowledge_ och _acknowledgement_?

**Svar: **De svenska termerna är _kvittera_ och _kvittering_. En vanlig typ av
kvittering består i att en apparat eller ett program som har tagit emot t.ex.
ett datablock skickar en bekräftelse i form av en signal eller ett meddelande
till avsändaren när datablocket kommit fram oskadat.

**Kommentar:

**Även uttrycken _negativ kvittering_ (eng. _negative acknowledgement_)
förekommer när man vill meddela att en överföring uteblivit eller misslyckats.
I okomplicerade sammanhang används ofta särskilda styrtecken (ASCII-tecknen
_acknowledge_, _ACK_ och _negative acknowledge_, _NAK_) för kvittering
respektive negativ kvittering.

Svenska datatermgruppen, Roger Hansson

* * *

**Fråga 67: **Är det rätt att skriva bps på svenska?

**Svar: **Bättre är att skriva bit/s. Det är tydligare och stämmer överens med
det normala sättet att ange hastigheter i SI-systemet.

**Kommentar:

**På samma sätt skriver man:

engelska svenska

cps

tecken/s

Mbps

Mbit/s

cpi

tecken/tum

dpi

punkter/tum

lpi

rader/tum

Svenska datatermgruppen, Roger Hansson

* * *

**Fråga 68: **Vad betyder _Boolean_, och vad heter det på svenska?

**Svar: **På svenska heter det _boolesk_ och uttalas /bo:lsk/.

**Kommentar:

**Booleska variabler är variabler som bara kan anta värdena "sant" eller
"falskt"#8221;. (Sådana variabler kan enkelt representeras i en dator av de
numeriska värdena 1 och 0, eller av hög och låg spänning.) De används bl.a.
inom programmering. Det förekommer även att _booleska variabler_ kallas
_logiska variabler_, eng. _logical variables_.

Ytterst går benämningen tillbaka på den brittiske matematikern George Boole,
som vid mitten av 1800-talet införde matematiska metoder vid studiet av logik.
Grundoperatorerna i boolesk algebra är:

    * icke (_NOT_)

    * och (_AND_)

    * eller (_OR_)

Dessa operatorer kan även användas i söktjänster, t.ex. på webben.

Svenska datatermgruppen, Roger Hansson

* * *

**Fråga 69: **Att skriva "när det görs skillnad på gemena och versala
bokstäver" känns lite långt... finns det någon bättre översättning av
uttrycket _case sensitive_?

**Svar: **_Skiftlägeskänslig_ eller det lite kortare _versalkänslig_ går bra
att använda på svenska.

**Kommentar:

**Ibland spelar det roll om man matar in en textsträng med små eller stora
bokstäver, dvs. det mottagande datasystemet är _skiftlägeskänsligt_ (_case
sensitive_). Spelar det _inte_ någon roll, ja då är systemet
_skiftlägesokänsligt_ (_case insensitive_). Översättningen
skiftläges(o)känslig är etablerad i Windowsmiljön. Ett kortare, också
acceptabelt alternativ som vunnit viss spridning är _versalkänslig_.

Svenska datatermgruppen, Urban Hurtig

* * *

**Fråga 70: **Hur kan _cluster_ översättas till svenska?

**Svar: **Det engelska ordet _cluster_ kan på svenska översättas mer allmänt
med _klunga, klase, knippa, skock, hop, anhopning, samling, grupp, svärm_. I
olika fackspråkliga sammanhang förekommer dock även _kluster_ som svensk term,
bland annat i uttryck som _konsonantkluster_, t.ex. konsonantklustret "skr" i
_skriva_. I datasammanhang används _kluster_ t.ex. i betydelsen grupp av nära
samverkande datorer.

Svenska datatermgruppen, Åsa Holmér

* * *

**Fråga 71: **Vad är en databuss?

**Svar: **Det är en kommunikationsväg, t.ex. i en dator.

**Kommentar:

**Principen är att databussen passerar flera hårdvaruenheter och att samtliga
kommunicerar via bussen. Tekniskt är bussen oftast ett antal parallella
ledningar mellan kortkontakter på ett moderkort. De olika anslutna enheterna
skickar data till varandra via bussen genom att ange mottagarens adress
tillsammans med värdet som ska överföras. Alla enheter har nämligen en egen
adress. Bara den enhet som känner igen sin adress på bussen tar emot
datavärdet. En särskild styrenhet (eng. _bus controller_, _bus arbiter_) ser
till att endast en enhet i taget kan sända information på bussen.

Ytterst går benämningen _buss_ tillbaka på latinets _omnibus_ som är dativ
pluralis av _omnis_ och betyder _för alla_. Det gäller både databussar och
bussar i trafiken: en buss är en kommunikationsmöjlighet som det är meningen
att alla ska kunna använda.

Ibland kallas även en parallelldataväg som bara går mellan en sändande och en
mottagande enhet _buss_. Detta är dock olämpligt, eftersom det inte handlar om
en gemensam väg för många enheter.

I vissa datorer kan det finnas flera bussar. Det finns även s.k. seriebussar,
som har få ledningar och där datavärdena (bitarna) överförs i serieform.

En enhet som kan ta initiativ till en överföring på bussen kallas på engelska
_master_. En enhet som inte kan ta initiativ till en överföring på bussen
kallas på engelska _slave_. I tekniska sammanhang brukar de engelska termerna
användas även på svenska, även om _herre_ och _slav_ är fullt tänkbara svenska
alternativ.

Se även den separata [ tekniska artikeln om moderkort][215].

Svenska datatermgruppen, Roger Hansson

* * *

**Fråga 72: **Universitetet planerar kurser i den typ av "gruvbrytning" som på
engelska kallas _data mining_. Har ni kommit på någon översättning?

**Svar: **_Datautvinning_ borde passa bra.

**Kommentar:

**Termen _datautvinning_ är bra eftersom den ger associationer till förädling.
Datautvinning står nämligen för en samling metoder för att automatisera
sökandet efter komplexa samband i stora datamängder och förädla slutresultatet
till en graf, tabell eller liknande.

_Datautvinning_ är därför en bättre term än t.ex. _databrytning_
(förädlingsaspekten saknas) eller _dataanalys_ (för diffust). _Datautvinning_
har ett naturligt samband med _datalager_ som är databassystem uppbyggda för
att underlätta just datautvinning.

Svenska datatermgruppen, Urban Hurtig

* * *

**Fråga 73: **I svenskan använder vi ju komma som decimaltecken. Borde då inte
t.ex. _Firefox 14.0.0_ (fourteen point zero point one) skrivas _Firefox
14,0,0_ (fyra komma fem) i svensk text, och också uttalas så?

**Svar: **Versionsbeteckningarna bör ses som ordningstal snarare än som
decimaltal från 0 till 9. Skrivning med punkt är därför helt acceptabelt.

**Kommentar:

**Punkt och komma används i engelska och svenska sifferuttryck ofta på motsatt
sätt: i svenskan är komma decimaltecken medan punkt kan användas för att
gruppera stora tal (i tresiffriga grupper från slutet räknat), i engelskan är
i regel punkt decimaltecken medan komma används för att gruppera stora tal.
Det är förstås viktigt att hålla på svenskt bruk av komma som decimaltecken.
Skriv t.ex. _FM 106,4_, inte _106.4_; _pH 5,5_, inte _pH 5.5_; _7,7 %_, inte
_7.7 %_. Detta gäller dock inte nödvändigtvis beteckningar för
programversioner:

    * Man bör i första hand inte se dessa versionsnummer som decimaltal utan i
stället bör t.ex. 1 i "4.1" och 11 i "4.11" ses som delversionerna 1
respektive 11 till 4, på samma sätt som man ofta gör vid kapitelindelning med
sifferbeteckningar _4.1, 4.2, 4.2.1_ etc.

    * När de engelskspråkiga programversionerna kommer ut på marknaden
betraktas versionsnumret som en del av namnet på programmet, och det gör att
skrivningen och utläsningen _7.0_ etc. blir naturlig att använda också på den
svenska marknaden.

Svenska datatermgruppen, Ola Karlsson

* * *

**Fråga 74: **Jag stöter allt oftare på uttrycken _deploy_, t.ex. av nya
versioner av program eller programkomponenter, och på _deployment license_.
Har ni några tankar kring vad detta ska heta på svenska?

**Svar: **Vi föreslår _distribuera_, _sätta i drift_ eller _sprida_, beroende
på sammanhanget. Licensen kan på motsvarande sätt kallas _distributions-,
idriftsättnings-_ eller _spridningslicens_.

**Kommentar:

**Grundbetydelsen hos det allmänspråkliga ordet _deploy_ är _sprida_. Mer
komplicerat än så behöver det inte heller vara i många engelska texter, i
sammanhang som "IPsec is expected to be deployed widely" är det uppenbart att
ordet används allmänspråkligt. Men ibland används termen också i en mer
specifik betydelse, att uppdaterade programkomponenter, ofta i klient-
serversystem, ska fördelas bland användarna. I sammanhanget kan det fordras
"deployment licenses". Här förordar vi _distribuera_ eller _sätta i drift_,
alltefter den specifika situationen. Detsamma gäller licensernas benämning.

Svenska datatermgruppen, Urban Hurtig

* * *

**Fråga 75: **Vad innebär eng. _dimmed_?

**Svar: **I grafiska användargränssnitt förekommer det att knappar eller
alternativ i vissa lägen inte är tilllämpliga. Då visas de ofta _skuggade_
eller _nedtonade_.

Svenska datatermgruppen, Roger Hansson

* * *

**Fråga 76: **Hur översätter man _display_ till svenska?

**Svar: **Det engelska ordet _display_ motsvarar på svenska t.ex. _skärm,
teckenruta, sifferruta, teckenfönster_ beroende på sammanhang. Om display
avser en bildskärm på en dator ska givetvis den svenska termen _bildskärm_
användas. Om man vill ha en översättning av verbet _display_ kan man pröva med
de svenska verben _visa(s), presentera(s)_.

Svenska datatermgruppen, Åsa Holmér

* * *

**Fråga 77: **Hur översätts _domain name server query_ (_DNS query_)?

**Svar: **_Anrop (förfrågan) till domännamnsserver_ eller kortare _DNS-anrop_.
Om man vill ange vilken typ av anrop det gäller (och sammanhanget är klart)
kan man använda _namnuppslagning_ respektive _baklänges(namn)uppslagning_.

Svenska datatermgruppen, Peter Svanberg

* * *

**Fråga 78: **Vad heter _downtime_ och _uptime_ på svenska?

**Svar: **Man måste välja ord efter sammanhanget. Här är några förslag:

_downtime_: _stilleståndstid_, _tid ur funktion_, _tid ur drift_

_uptime_: _drifttid_, _tid sedan start_, _tid i (oavbruten) drift_.

Svenska datatermgruppen, Roger Hansson

* * *

**Fråga 79: **Vad innebär _drag-and-drop_ och vad heter det på svenska?

**Svar: **På svenska säger man _dra-och-släpp_. Dra-och-släpp-teknik används i
grafiska användargränssnitt och innebär att man placerar muspekaren på en
symbol på skärmen och med musknappen nedtryckt drar symbolen till en annan
plats på skärmen och där släpper musknappen. På så vis kan man t.ex. flytta
filer mellan kataloger.

Svenska datatermgruppen, Roger Hansson

* * *

**Fråga 80: **Vad betyder det engelska ordet _entity_, och kan man säga
_entitet_ på svenska?

**Svar: **Det engelska ordet _entity_ har en mycket vid betydelse. Det betyder
ungefär någonting som är avgränsat och har en egen identitet och kan
översättas med vaga svenska ord som _objekt, enhet, företeelse_ o.d.

**Kommentar:

**Det svenska ordet _entitet_. förekommer bl.a. i databassammanhang; även där
i samma vida betydelse som i engelskan. I Nationalencyklopedin står det om
_entitet_ att det är en term använd inom filosofin "för någonting över huvud
taget".

Ofta skapar ordet _entitet_ mer förvirring än klarhet och bör därför användas
med stor återhållsamhet. Det är bättre att sätta sig in i vad texten handlar
om, vaska fram budskapet och skriva om med egna ord.

Svenska datatermgruppen, Roger Hansson

* * *

**Fråga 81: **Vad kallas _header, subject, message body, cc, bcc, attachments_
och andra e-posttermer på svenska?

**Svar: **Observera att terminologi och utformning skiljer sig mycket åt
mellan olika e-postprogram. De svenska termerna nedan ska därför betraktas som
förslag till översättningar för några av de vanligaste engelska termerna i
e-postprogram.

engelska precisering svenska

_address book_


_adressbok_

_attachment_


_bilaga, bifogad fil, bifogat dokument_

_cc_ (_carbon copy_)


_kopia, kopiemottagare_

_bcc_ (_blind carbon copy_)


_dold kopia, dold mottagare_

_forward_

för kommando som bakar in ett inkommet brev i ett nytt brev, med möjlighet att
kommentera

_vidarebefordra_

_from_


_från, avsändare_

_header_

dvs. alla uppgifter ovanför brevrutan

_huvud_

_inbox_


_inkorg, inlåda_

_mailbox, mailbox folder_


_brevlåda_

_message body_


_meddelandetext, brevtext_ eller bara _text_ (utrymmet där texten skrivs kan
kallas _brevruta_)

_outbox_


_utkorg, utlåda_

_priority_


_prioritet_

_quote the original message_


_citera, infoga, kopiera in ursprungsmeddelande_

_re_

ablativ av lat. _res_, 'sak, ärende'

_angående, svar_

_recipient_


_mottagare_

_redirect, bounce, forward_

för kommando som direkt skickar vidare ett brev till en ny adress, utan att
skapa ett nytt brev och utan möjlighet att kommentera

_eftersända, omdirigera_

_reply (to)_


_svara, svarsmottagare_

_send_


_skicka_

_sender_


_avsändare_

_settings_


_inställningar_

_signature_


_brevfot_ (eller _adressuppgifter, namnuppgifter_ e.d. beroende på innehållet)

_subject_


_ärende, rubrik_

_to_


_till, mottagare_

_trash_


_papperskorg_

Svenska datatermgruppen, Ola Karlsson

* * *

**Fråga 82: **Bör man skriva _animering_ eller _animation_?

**Svar: **_Animering_ syftar på görandet: "Vi sysslar med animering" (vi
animerar) medan _animation_ syftar på resultatet: "Filmen är en animation."

**Kommentar:

**Ordpar som slutar på _-tion_ (_-sion_) och _-ering_ är svåra att
generalisera om. I regel finns en betydelseskillnad (_motivering -
motivation_) och ofta - som i det aktuella fallet - fokuserar _-ering_ på
aktiviteten eller verksamheten, medan _-tion_ refererar till resultatet eller
till ett konkret ting (_publicering - publikation_). _Animering_ och
_animation_ används många gånger synonymt, t.ex. i prepositionsfraser som
"animering/animation av något", men om man ska göra någon åtskillnad så består
den just i fokuseringen på görande eller resultat: "Vi sysslar med animering
(= vi animerar)." "Filmen är en animation."

Att _-tion_-former är så vanliga i datarelaterade ord som _animation_ och
_konfiguration_ (kontra _konfigurering_) har sin förklaring i påverkan från
engelskan, som för dessa ord bara har _-tion_-former.

Svenska datatermgruppen, Ola Karlsson

* * *

**Fråga 83: **Vad betyder _FAQ_ och _Q&A_ och vad säger man på svenska?

**Svar: **FAQ (frequently asked questions) kan översättas med _vanliga frågor_
och Q&A (questions and answers) med _frågor och svar_ (_FoS_).

**Kommentar:

**Skillnaden mellan de båda begreppen är väldigt liten. _FAQ_ har sitt
ursprung i nätnyttsgruppers samlingar av ställda frågor och givna svar, medan
_Q&A_ mer syftar på i pedagogiskt syfte konstruerade frågor (och svar), som
används i informations- och marknadsföringssammanhang. Dessa nyansskillnader i
ursprunget upprätthålls långtifrån alltid.

Svenska datatermgruppen, Peter Svanberg

* * *

**Fråga 84: **Jag sitter med en text om datakommunikation i nät och har stött
på termen _frames_. Kan man översätta med "paket" eller "framepaket"?

**Svar: **Nej, vi rekommenderar att man skriver _ramar_. Tekniken _frame
relay_ benämns på svenska _ramöverföring_ eller _ramförmedling_.

**Kommentar:

**I praktiken används ofta den engelska termen även bland svenska datatekniker
"frame relay-teknik̶#8221;, "frame relay-paket" etc. Därför kan det vara
tydligast att åtminstone första gången i texten nämna _frame relay_ i en
parentes efter den svenska termen, ungefär så här: "Ramöverföring (frame
relay) är en standard för datakommunikation som bygger på datapaketförmedling
och det s.k. X.25-protokollet".

Svenska datatermgruppen, Urban Hurtig

* * *

**Fråga 85: **Hur ska man översätta _gateway_ och _bridge_ i
datornätssammanhang?

**Svar: **Man kan använda _förmedlingsnod_ eller _(nät)sluss_ för eng.
_gateway_ och _brygga_ för eng. _bridge_.

**Kommentar:

**De termer som figurerar i datornätssammanhang har ursprung i begrepp som i
näthanteringens barndom var entydigt definierade. Idag blandas ofta flera
funktioner i samma utrustning. Den engelska termen _gateway_ betecknar något
som förbinder olika nät- eller datormiljöer, så att dessa kan kommunicera med
varandra, trots att de kommunicerar efter olika regler (s.k. _protokoll_).
Detta görs med specialiserad utrustning, med program eller med kombinationer
av dessa. Exempel:

    * en förbindelse mellan ett Novell- och ett TCP/IP-nät;

    * en förbindelse mellan två e-postsystem av olika typ.

Tänkbara svenska termer är _förmedlingsnod_ och _(nät)sluss_.

En _brygga_ (eng. _bridge_) sätter man mellan två nät av samma typ. Den
förmedlar vanligen all trafik. Exempel: En förbindelse mellan ett Ethernet-nät
där en partvinnad kabel används som överföringsmedium och ett Ethernet-nät där
koaxialkabel används.

Svenska datatermgruppen, Peter Svanberg & Roger Hansson

* * *

**Fråga 86: **Vad innebär det att ett program eller en webbplats är
_interaktiv_?

**Svar: **Att ett program är _interaktivt_ innebär att man har möjlighet att
"föra en dialog" med programmet och på så sätt påverka vad programmet gör.
Även en webbplats kan vara interaktiv, vilket innebär att besökaren kan
påverka vilken information som lagras och visas där.

**Kommentar:

**Numera är de flesta program interaktiva. Motsatsen till _interaktiv
databehandling_ är _satsvis bearbetning_ eller _batch_, där programmet
behandlar förpreparerade data och körs från början till slut utan att någon
människa ingriper under tiden.

Det finns ytterligare en form av databehandling, nämligen sådan som görs i
s.k. _realtidsbearbetning_, där det som utförs av programmet styrs av
händelser i omgivningen men där inte nödvändigtvis någon människa ingriper.
Sådana system används i olika former av processreglering, där tekniska
händelser eller tillstånd avkänns av givare som ger signaler till datorn.

Svenska datatermgruppen, Roger Hansson

* * *

**Fråga 87: **Vad innebär _inkrementell_, t.ex. i _inkrementell backup_?

**Svar: **Att något görs _inkrementellt_ innebär att det görs i steg, s.k.
_inkrement_. De engelska termerna är _incremental_ och _increment_.

**Kommentar:

**_Inkrementell programutveckling_ innebär att man efter hand framställer nya
versioner av programmet med fler eller förbättrade funktioner.

_Inkrementell säkerhetskopiering_ (eng. incremental backup) innebär
säkerhetskopiering, vanligen varje arbetsdag, av endast de filer som ändrats
eller tillkommit sedan den senaste säkerhetskopieringen (fullständiga eller
inkrementella). Då nollställs arkivflaggan/filattributet A.

Den inkrementella säkerhetskopieringen är ett komplement till _fullständig
säkerhetskopiering_ (eng. _full backup_). Fullständig säkerhetskopia på
samtliga filer tas vanligen en gång i veckan. Även här nollställs
arkivflaggan/filattributet A.

Ett alternativ till inkrementell säkerhetskopiering är daglig _differentiell
säkerhetskopiering_ (eng. _differential backup_). Den avser de filer som
ändrats eller tillkommit sedan den senaste fullständiga säkerhetskopieringen.
Arkivflaggan/filattributet A lämnas här oförändrad. Mängden data att kopiera
växer därför för varje dag. Fördelen är att man spar tid vid återläsningen
efter ett diskhaveri; endast den senaste differentiella kopian behöver läsas
in (utöver den fullständiga kopian).

Svenska datatermgruppen, Roger Hansson

* * *

**Fråga 88: **Är det någon skillnad på _internminne, arbetsminne_ och
_primärminne_?

**Svar: **Nej, det är normalt samma sak som avses, nämligen det minne i datorn
där program och data ligger medan bearbetning pågår.

**Kommentar:

**Internminnet kallas så i motsats till externminnet, som numera oftast är en
hårddisk. I moderna persondatorer är hårddisken vanligen inbyggd i datorlådan.
Internminnet kan som regel inte behålla informationen när datorn är avstängd,
men det är snabbt och därför lämpligt att använda under bearbetningen. På
externminnet finns informationen kvar även när datorn är avstängd. Som
användare behöver man sällan fundera över internminnet. Normalt innebär
datoranvändningen att man gör förändringar i filer på hårddisken. Se vidare [
artikeln om datorminnen][216].

Svenska datatermgruppen, Roger Hansson

* * *

**Fråga 89: **Vad är Java?

**Svar: **Java är ett programmeringsspråk som är utvecklat av Sun, en
kalifornisk datortillverkare.

**Kommentar:

**Java är speciellt väl ägnat att fungera i nättillämpningar och tillhör
familjen objektorienterade språk tillsammans med flera andra: Simula,
Smalltalk, och C++, till exempel. Java är inte besläktat med
programmeringsspråket Javascript.

Svenska datatermgruppen, Jussi Karlgren

* * *

**Fråga 90: **Man ser allt oftare ordet _legacy_ i uttryck som _legacy
systems_, _legacy applications_ m.fl. Vad är lämplig svensk motsvarighet?

**Svar: **Ordagrant blir det närmast _ärvda_ system, men eftersom den engelska
termen är tämligen jargongartad vill vi förorda ett friare uttryckssätt på
svenska - skriv helt enkelt _äldre_ eller _befintliga_ system, tillämpningar,
program etc.

**Kommentar:

**Att _legacy_ blivit så populärt i engelskan beror på att det handlar om en
arvsproblematik som på senare år blivit alltmer aktuell, inte minst pga.
tusenårsskiftet: äldre system, oftast stor- eller minidatorbaserade, ska 1)
efterträdas av helt nya system eller 2) finnas kvar men integreras med nyare
lösningar. _Äldre_ anser vi passar i båda fallen medan t.ex. _gammalt_ system
möjligen låter mer definitivt och vore i så fall enbart tillämpligt i fall 1.
_Legacy_ i andra, ännu mer jargongartade kombinationer som _legacy
compatibility_, _legacy devices_ och liknande åtgärdas lämpligen med
omskrivningar: _kompatibilitet med befintliga program_, _bakåtkompatibilitet_,
_äldre maskinvaruenheter_ (t.ex. ISA-kortplatser).

Svenska datatermgruppen, Urban Hurtig

* * *

**Fråga 91: **Vad betyder ML i HTML, SGML och XML och vad blir det på svenska?

**Svar: **ML i förkortningarna ovan står för _Markup Language_. Som svensk
motsvarighet föreslår vi _märkspråk_, alternativt _taggspråk_.

**Kommentar:

**De ingår i en familj av standarder för att notera i texter och dokument
vilka logiska kategorier olika textavsnitt tillhör, t.ex. rubrik, ingress,
hypertextlänk. Märkningen i dokumenten sker med hjälp av speciella märkord
eller taggar (eng. tags) och det är därför vi föreslår termerna märkspråk
eller taggspråk. Trots "Language" är SGML och XML inga egentliga språk - noga
räknat är de standarder för hur man **skapar** märkspråk. Koda kan man bara
göra i **tillämpningar** av SGML/XML. Ett sådant specialfall av det generella
SGML är HTML, som i likhet med XML är speciellt anpassat för att fungera i
webbmiljö.

Svenska datatermgruppen, Jussi Karlgren

* * *

**Fråga 92: **Vad betyder _peer-to-peer_ i datasammanhang och vad heter det på
svenska?

**Svar: **_Peer-to-peer_ är ett begrepp inom datakommunikationstekniken som
anger hur ett nät är organiserat. Termen peer-to-peer har hittills ofta
använts även på svenska, men vi skulle vilja föreslå _icke-hierarkiskt_ (nät).

**Kommentar:

**I icke-hierarkiska nät är de kommunicerande enheterna (noderna, datorerna)
jämbördiga i umgänget med varandra. I ett sådant nät måste alla datorerna veta
hur nätet ser ut, åtminstone i den närmaste omgivningen, och tåla förändringar
i nätet. Det finns ingen centralt bestämd konfiguration. Ett känt icke-
hierarkiskt nät är internet. Hos motsatsen, de _hierarkiska_ näten, styrs
kommunikationen av en central nod.

Svenska datatermgruppen, Roger Hansson

* * *

**Fråga 93: **Vad är _plug-and-play_?

**Svar: **_Plug-and-play_ är en standard för konstruktion av datorkomponenter.
I korthet innebär det att man ska kunna installera nya enheter (t.ex. kort) i
datorn men slippa besvärligt konfigureringsarbete. Datorn ska själv kunna
känna av vad det är för en enhet som tillkommit och göra de ändringar i
systemet som behövs.

**Kommentar:

**_Plug-and-play_ skrivs även _PnP_, _Plug&Play_ eller _P&P_. Man använder den
engelska termen även på svenska.

Svenska datatermgruppen, Roger Hansson

* * *

**Fråga 94: **Sparar man _i_ eller _på_ en volym?

**Svar: **Både _i_ och _på_ är tänkbara. Prepositionen _på_ ger mer fysiska
associationer (jfr _spara på en hårddisk_) medan _i_ mer fokuserar på det
abstrakta, logiska skeendet.

Svenska datatermgruppen, Ola Karlsson

* * *

**Fråga 95: **Vad menas inom datatekniken med _protokoll_?

**Svar: **Ett _protokoll_ är en samling regler för hur kommunikationen mellan
två enheter ska gå till.

**Kommentar:

**Det finns protokoll på olika nivåer. På lägsta nivå finns ett
hårdvaruprotokoll som beskriver hur de fysiska signalerna ska användas. Ovanpå
detta finns ett eller flera protokoll som programvaran använder.
Informationsutbytet enligt ett protokoll följer ett strikt schema som
föreskriver hur informationen ska grupperas i block, hur adressering ska
göras, hur kontrollsummering och kvittering ska gå till etc. Det finns även
protokoll med vilka noderna håller reda på datornätets utseende, framkomlighet
m.m. Ett välkänt protokoll är TCP/IP som bl.a. används av datorer som
kommunicerar via internet. Egentligen rör det sig om två protokoll,
Transmission Control Protocol som i sin tur utnyttjar Internet Protocol. På
högre nivå förekommer t.ex. POP, IMAP och SMTP för e-post, HTTP för
webbkommunikation.

Svenska datatermgruppen, Roger Hansson

* * *

**Fråga 96: **Alla dessa _providers_ i uttryck som _access provider, service
provider, content provider_ - är de _leverantörer_ på svenska?

**Svar: **Ja, _leverantör_ passar i regel:

    * _access provider_: _nätleverantör_

    * _service provider_: _tjänsteleverantör_

    * _internet service provider (ISP)_: _internetleverantör_

    * _content provider_: _innehållsleverantör_.

**Kommentar:

**Det finns dock undantag: _application service provider (ASP)_ brukar
benämnas _programuthyrare_ eller _programuthyrningsföretag_.

Svenska datatermgruppen, Urban Hurtig

* * *

**Fråga 97: **Hur översätter man engelskans _scalable_? Med skalerbar?

**Svar: **Nej, det översätts med _skalbar_. Till **substantivet** skala
('storleksförhållande') hör nämligen **verbet** _skala_ med substantivet
_skalning_. _Skalbar_ blir därmed det naturliga adjektivet. Jämför dela,
delning, delbar.

**Kommentar:

**Det finns också ett annat verb _skala_ ('avlägsna skal') bildat till _skal_.
Även detta verb har avledningarna _skalning_, _skalbar_. Någon risk för
sammanblandning finns dock knappast mellan detta verb och verbet bildat till
substantivet skala ('storleksförhållande'). Därför finns det ingen anledning
att välja skalerbar i stället för skalbar för eng. scalable. Detsamma gäller
skalera i stället för skala.

Svenska datatermgruppen, Birgitta Lindgren

* * *

**Fråga 98: **Finns det ett svenskt ord för engelskans _screenshot, screen
dump_?

**Svar: **På svenska säger man _bildskärmsdump, skärmdump_.

**Kommentar:

**Med bildskärmsdump menas att data som visas på bildskärmen kopieras till
t.ex. en fil eller direkt skrivs ut på en skrivare.

Svenska datatermgruppen, Gunnel Johansson

* * *

**Fråga 99: **Vad är en _sökrobot_ och en _sökmotor_?

**Svar: **En _sökrobot_ eller _spindel_ (eng. web crawler, indexing robot
eller spider) är ett program som med olika grad av finurlighet söker sig runt
mellan webbplatser och katalogiserar information den hittar och bygger upp ett
index. _Sökmotor_ (eng. search engine) är det program som sedan tar emot en
sökfråga från användaren, letar i indexet efter förmodat relevanta sidor och
sammanställer resultaten.

Svenska datatermgruppen, Jussi Karlgren

* * *

**Fråga 100: **Alla talar ju om _webbdesign_ och _webbdesigners_ nu för tiden.
Men hur passar det in i svenska språket? Jag tänker då särskilt på
pluralformen av _webbdesigner_: hur bör det böjas?

**Svar: **Sammansättningen _webbdesigner_ bör böjas som det enkla ordet
_designer_, dvs. _en webbdesigner_, _webbdesignern_, flera _webbdesigner_, _de
där webbdesignerna_. Den böjningen kommer också att vara den rekommenderade i
nästa utgåva av Svenska Akademiens ordlista (SAOL).

**Kommentar:

**Det finns inga hinder för att designer skulle kunna böjas ännu "svenskare":
_designrar_ (med uttalet [desajnrar]. Men om man googlar på den formen finns
det inte många belägg, så vi väljer att vänta med en rekommendation av den
formen. Vidare vill en del språkbrukare hellre använda ordet _formgivning_ och
_formgivare_ i stället för _design_ och _designer_. Men här bör man sätta sig
in i vad det är man ska benämna; frågan har inte enbart att göra med onödig
engelska utan är mer komplex än så. Det engelska _web designer_ bör på svenska
dessutom snarare motsvaras av t.ex. _webbkonstruktör_ eller
_webbprogrammerare_.

* * *

**Fråga 101: **Vad kan _community_ kallas på svenska?

**Svar: **_Community_ är inte en engelsk fackterm utan ett ord i
vardagsspråket som kan översättas på många olika sätt. I internetsammanhang
kan svenska motsvarigheter vara t.ex. _intressegrupp_, _webbforum_ eller
_nätförening_.

**Kommentar:

**Ordet används både för gemenskapskänsla (_the sense of community in our
church_), och för någon samling människor som har någonting gemensamt, i
synnerhet för att kontrastera dem mot andra människor i deras omgivning som
_inte_ är del av gemenskapen (_the Polish community in London_).

Förutom att ordet används i sin vanliga mening även i datorsammanhang
(_programming community_, _Java user community_ etc.) har det också mer
speciellt dykt upp i sammansättningen _virtual community_, som använts för de
nätverksbaserade sociala grupperingar som bildas eller uppstår spontant när
människor umgås elektroniskt. Ibland refererar _community_ i stället till den
plats eller det forum där en grupp möts; då används t.ex. termer som
_webbforum_ och _nätförening_.

_Community_ betyder många olika saker, och kan och bör inte översättas med en
enda term på svenska. I de flesta sammanhang är _gemenskap_ en lämpligt vag
term, men i vissa fall kan _samfund_, _sammanhang_, _socialt sammanhang_,
_samhälle_, _nämnd_, _kommun_, _(användar)grupp_, _klick_ eller liknande vara
mer på sin plats; ibland kan det passa bättre med en omskrivning med _vi_
eller _lokal_ (Community board: stadsdelsnämnd; Community spirit: vi-känsla;
community college: lokal eller regional högskola; community service:
samhällstjänst; retirement community: pensionärssamhälle).

_Community_ är något av ett modeord och starkt värdeladdat. De flesta som
använder _community_ vill betona den värdegemenskap som de innefattas av, men
det finns personer som tar anstöt: de känner sig uteslutna från sammanhanget i
fråga när termen används.

Svenska datatermgruppen, Jussi Karlgren

* * *

**Fråga 102: **Vad betyder _desktop_ i datasammanhang?

**Svar: **Ordet _desktop_ används i amerikanskt datorspråk i flera olika
betydelser, så det beror på sammanhanget vilken term som är rätt:
_skrivbord(syta), stationär dator, dator av bordsmodell_. En viktig skillnad
mot svenskt språkbruk är att det enskilda ordet _desktop_ i engelskan nästan
aldrig syftar på _desktop publishing_.

**Kommentar:

**

    1. _Desktop_ i betydelsen 'skrivbordsyta' eller helt enkelt 'skrivbord'
används som metafor för det grafiska användargränssnittets bakgrundsyta i
operativsystem som Windows och Macintosh. Skrivbordet (som _desktop_ i den här
betydelsen kan översättas till) är alltså det man ser när man har stängt alla
fönster. Det översätts med _skrivbordet_.

    2. En _desktop computer_ är en persondator som kan ställas på ett
skrivbord. Alternativet är en bärbar dator. På svenska säger vi _stationär
dator_ om _desktop computer_. Det kan dessutom vara så att datorlådan är av
typen _bordsmodell_ (_desktop model_) där bildskärmen är tänkt att kunna
ställas ovanpå. Detta i kontrast till utförandet _tornmodell_ (eng. _tower
model, minitower chassis_ med flera uttryck).

    3. Uttrycket _desktop publishing_ som var vanligt förekommande på
1980-talet, står för framställning av original till tryckta sidor på dator.
Detta har på svenska kortats till bara _desktopp_. Därtill bildades
_desktoppa_ och _desktoppning_. _Desktop publishing_ förkortas ibland till
_DTP_, som på svenska kan uttolkas som _datorstödd trycksaksproduktion_.

Svenska datatermgruppen, Anders Lotsson

* * *

**Fråga 103: **_DOS_ verkar idag ha fått fler uttydningar än _disk operating
system_. Vad betyder det mer?

**Svar: **Skrivet _DoS_ uttyds det _denial-of-service_, vilket är resultatet
av en form av datasabotage som på svenska kallas för _överbelastningsattack_
(eng. _denial-of-service attack_).

**Kommentar:

**Under en överbelastningsattack bombarderar angriparen offret med så mycket
e-post eller annan datatrafik att offrets datasystem inte hinner med.
Sabotören brukar förvärra överbelastningen genom att förse meddelandena med
avsiktliga fel som orsakar krångel eller driftstopp. Det finns ett antal kända
sådana sabotagemetoder. Med _denial of service_ (nekande eller tillbakavisande
av tjänst) menas att sabotaget medför att offret, oftast en internetoperatör
eller ett storföretag med webbsidor, inte kan sköta sina åtaganden mot kunder
eller besökare. Till skillnad från andra former av datavandalism leder
överbelastningsattacker vanligen inte till att data förstörs eller kommer på
avvägar.

Man talar också om _distributed DoS attacks_ (_DDoS_), på svenska _samordnade
överbelastningsattacker_. Med detta menas helt enkelt att många datorer
samtidigt deltar i sabotaget. Ägarna till dessa datorer är i regel inte
medvetna om att deras datorer utnyttjas på detta sätt av en angripare.
Angriparen har i förväg planterat ut agenter (trojaner) på kanske hundratals
eller tusentals internetanslutna pc. Det är dem han aktiverar när det är dags
för den samordnade attacken. Det är inte fråga om en massa personer som på en
given signal agerar, som man kanske kan tro annars.

Svenska datatermgruppen, Anders Lotsson

* * *

**Fråga 104: **Vad heter _host_ på svenska?

**Svar: **För verbet _host_ kan man använda ordet _hysa_ (man hyser webbsidor)
eller göra omskrivningar som "vara värd för" (se även [_webbhotell_][217]).
Det engelska substantivet _host_ är kortform för _host computer_ och kan på
svenska översättas med _värd_ eller _värddator_.

Svenska datatermgruppen, Anders Lotsson

* * *

**Fråga 105: **Hur översätts _hard disk_ till svenska?

**Svar: **Det översätts med: _hårddisk, disk_ eller _skivminne_.

**Kommentar:

**Benämningen gäller en minnesenhet som består av en skiva där informationen
lagras magnetiskt. I persondatorer är hårddisken vanligen fast inbyggd.

På finlandssvenska säger många _hårdskiva_.

På engelska används _disk_ både om disketter och hårddiskar.

Svenska datatermgruppen, Roger Hansson

* * *

**Fråga 106: **Kan man använda termen _metadata_ på svenska?

**Svar: **Ja, termen _metadata_ (eng. _metadata_) är etablerad i svenskan och
betyder 'data om data'.

**Kommentar:

**Exempel på metadata är kvalitetsuppgifter för en datamängd, t.ex.
noggrannhet hos mätdata, källuppgifter för data eller senaste
uppdateringsdatum.

När det talas om metadata i webbsammanhang avses oftast data om webbsidor och
andra webbresurser, t.ex. uppgifter om titel, författare, publiceringsdatum,
ämne, typ av material (ordlista, roman, instruktion etc.), distributionsformat
(html, pdf etc.) eller språk. Ett syfte med att publicera sådana data är att
möjliggöra för söktjänster att ge mer relevanta svar.

Svenska datatermgruppen, Gunnel Johansson och Peter Svanberg

* * *

**Fråga 107: **Betyder _nät_ och _nätverk_ samma sak?

**Svar: **Ja, men vissa konventioner har vuxit fram, och därför är orden inte
alltid utbytbara. Men många gånger är det kortare _nät_ att föredra.

**Kommentar:

**Att infrastrukturer beskrivs som _nät_ blev vanligt under industrialismens
framväxt på 1800-talet och 1900-talet. Man talade om _järnvägsnät, telefonnät,
avloppsnät, vägnät_. Datoriseringen gav oss ordet _nätverk_ som tidigare hade
varit sällsynt. Det var troligen genom påverkan från engelskan, där det heter
_railway network, telephone network_ och därför naturligtvis även _computer
network_.

I valet mellan _nät_ och _nätverk_ finns det mycket som talar för _nät_.
_Nätet_ är också en vanlig kortform för _internet_, som även på engelska
kallas för _the Net_.

En annan viktigare aspekt är att _nät_ kan vara för oprecist, så när man
egentligen menar _datornät, telenät, elnät_ eller _internet_ bör man hellre
skriva det.

Svenska datatermgruppen, Anders Lotsson

* * *

**Fråga 108: **I den politiska debatten om bredband talas det både om
_stamnät_ och om _stomnät_, är det samma sak?

**Svar: **Ja, men vi rekommenderar termen _stamnät_.

**Kommentar:

**Både _stamnät_ och _stomnät_ används som termer för de centrala delarna av
distributionsnätet för internet. Vi rekommenderar _stamnät_, dels därför att
_stam_ är en bättre metafor för tekniken (något som förgrenar sig i allt
mindre delar) än _stomme_ ('bärande ställning'), dels därför att _stamnät_
redan används i andra sammanhang, t.ex. för elkraftnät (se även
ordlistartikeln om [_stamnät_][218].

Svenska datatermgruppen, Peter Svanberg

* * *

**Fråga 109: **Ska man skriva _WAP_, _wap_ eller _wapp_

**Svar: **Initialförkortningen _wap_ (med uttydningen _wireless application
protocol_, se förkortningen [_WAP_][219]) bör skrivas med små bokstäver, i
likhet med andra förkortningar som läses ut som ord och inte bokstav för
bokstav (jfr _aids, damp_ m.fl.). Sådana förkortningar bör i sammansättningar
skrivas utan bindestreck: _waptelefon, wapteknik_ (jfr _aidskampanj,
Natoövning_). _Wap_ uttalas [vapp].

Att grundformen _wap_ har ett p, medan den ibland förekommande vardagliga
verbformen _wappa_ skrivs med två följer mönstret från ett flertal andra
lånord som slutar på p, till exempel _pop-poppa_ och _rap-rappa_.

Svenska datatermgruppen, Ola Karlsson

* * *

**Fråga 110: **Kan man skriva _zippad fil_ i stället för _komprimerad fil_?

**Svar: **Man bör inte använda _zippa_ som en allmän benämning för
_komprimera_ eftersom _zip_ är ett av många komprimeringsformat.

**Kommentar:

**Att komprimera en fil med hjälp av ett zipprogram kan kallas att _zippa_,
och att expandera en zippad fil kan vardagligt kallas att _zippa upp_.

Att grundformen _zip_ har ett p, medan verbet _zippa_ har två följer mönstret
från ett flertal andra lånord som slutar på p, till exempel _pop-poppa_ och
_rap-rappa_.

Svenska datatermgruppen, Anders Lotsson

* * *

**Fråga 111: **Finns det något svenskt uttryck för eng. _content_, _e-
content_?

**Svar: **Beroende på sammanhang, skriv förslagsvis _innehåll_ eller
_webbmaterial_ för eng. _content_, _e-content_.

**Kommentar:

**De engelska modeuttrycken _content_ och _e-content_ används båda för att
beteckna det innehåll elektroniska medier (inte minst webben) fylls med, i
kontrast till den rent tekniska utformningen. _Content management_ kan då
t.ex. handla om _webbpublicering_, och en _content manager_ kan t.ex. vara
_webbredaktör_ eller _informatör_.

Svenska datatermgruppen

* * *

**Fråga 112: **Vad menas med att något är _redundant_? Betyder det att det är
onödigt då?

**Svar: **Grundbetydelsen hos _redundant_ är _överflödig_ eller _övertydlig_,
men för den skull behöver redundant information inte vara onödig, tvärtom kan
den vara helt nödvändig.

**Kommentar:

**Vid överföring av information tar man ofta med mer än det absolut nödvändiga
för att öka sannolikheten för att informationen ska komma fram oförvanskad
eller inte bli missförstådd. Datum anges ofta som _torsdagen den 22 november
2001_. Här är _torsdag_ redundant information eftersom veckodagen kan härledas
ur datumet. Ett annat exempel på redundans är slutsiffran i de tiosiffriga
svenska personnumren, vilken endast är en kontrollsiffra. Inom datatekniken
använder man sig ofta av olika typer av kontrollsummor, så att mottagaren av
informationen ska kunna verifiera att den är riktig (så långt redundansen
medger). Redundant information är i praktiken ofta betydelsefull eller till
och med nödvändig.

Tekniska utrustningar och system är ibland dubblerade eller t.o.m.
flerfaldigade för att så långt som möjligt eliminera risken för fel. I
teknikerjargong har det på senare år blivit allt vanligare att kalla systemen
"redundanta", när man egentligen menar att systemen har hög tillförlitlighet.
Denna användning av ordet _redundant_ vållar ibland missförstånd.

Svenska datatermgruppen, Roger Hansson

* * *

**Fråga 113: **Vad innebär det att ett system är _feltolerant_?

**Svar: **Det innebär att systemet fungerar korrekt även om delar av systemet
skulle drabbas av vissa förutsedda typer av fel eller störningar. I vissa
rymdfarkoster utförs till exempel alla beräkningar av tre olika datorer
oberoende av varandra och som rätt resultat accepteras det värde som minst två
av datorerna är eniga om.

Svenska datatermgruppen, Roger Hansson

* * *

**Fråga 114: **Ska det heta _mobilt internet_ eller _trådlöst internet_?

**Svar: **Båda uttrycken går att använda. _Trådlöst internet_ är en
övergripande term som alltid kan användas. _Mobilt internet_ betecknar
anslutningssätt som bygger på mobiltelefoni.

**Kommentar:

**Den övergripande termen _trådlös_ (eng. _wireless_) betecknar dels _mobil_
(eng. _mobile_ eller _cellular_) kommunikation, dels _sladdlös_ (eng.
_cordless_) anslutning till tele- eller datornät.

Mobilt internet är baserat på mobiltelefoninätet i någon form. Användaren ska
ha möjlighet att ansluta sig till internet överallt där man kan ringa ett
mobiltelefonsamtal. Ett system för mobilt internet har alltså täckning i
större delen av landet och i många andra länder, och det kan användas även när
man åker bil eller tåg. Det planerade 3G-nätet är avsett för mobilt internet,
men det är också waptekniken i det nuvarande GSM-nätet och den
vidareutveckling av GSM som heter GPRS.

Sladdlös internetanslutning innebär att man byter ut sladden mellan dator och
anslutningspunkt, till exempel telefonjack, mot radiokommunikation eller
infraröd kommunikation. Räckvidden brukar vara begränsad till ett eller flera
rum. Jämför med sladdlösa telefoner (eng. _cordless_ phones). Exempel på
metoder för sladdlös datakommunikation är Bluetooth och det trådlösa lokala
datornätet 802.11.

Lokala trådlösa nät baserade på specifikationen IEEE 802.11 byggs även i
större skala. De kan täcka stora områden, till exempel ett universitetsområde
eller ett köpcenter och kan ge internetanslutning till alla datorer i
täckningsområdet. En sådan internetanslutning har en mellanställning mellan
_sladdlös_ anslutning och _mobil_ anslutning och bör därför hellre kallas för
en _trådlös_ anslutning.

_Trådlöst internet_ är också den övergripande termen som används när man inte
kan eller inte vill ta ställning till vilken anslutningsteknik som används.

Svenska datatermgruppen, Anders Lotsson

* * *

**Fråga 115: **Vad betyder uttrycket _in silico_?

**Svar: **Uttrycket _in silico_ är en (från början skämtsam) benämning som
framför allt används inom bioinformatiken om experiment som genomförs genom
datorsimulering. Benämningen är skapad enligt samma mönster som _in vitro_ och
_in vivo_ (det borde dock egentligen skrivas _in silice_) och kommer av det
latinska ordet för kisel, vilket syftar på att experimentet görs med hjälp av
datorchips (gjorda av kisel).

Uttrycket bör inte användas i onödan i stället för _datorsimulerad_, i
synnerhet inte utanför de molekylära livsvetenskaperna.

Svenska datatermgruppen, Helena Palm

* * *

**Fråga 116: **Finns det något svenskt uttryck för _sub-site_?

**Svar: **Använd _underwebbplats_, _underavdelning_, _undersidor_, _delsidor_
eller liknande.

**Kommentar:

**Uttrycket _sub-site_ har ingen entydig definition, men i regel avses en
sammanhållen delmängd av en större webbplats, ofta med ett eget utseende och
med en egen ingångssida utöver den överordnade webbplatsens. Ett exempel kan
vara en avdelning på ett företag som vill profilera sig med hjälp av webbsidor
som har en annan profil än det övriga företagets.

Ett lämpligt svenskt uttryck kan vara _underwebbplats_, men mer beskrivande
uttryck som _underavdelning_, _undersidor_, _delsidor_ eller liknande är
förstås också tänkbara. I många fall behöver kanske hierarkin inte uttryckas
alls.

Svenska datatermgruppen, Ola Karlsson

* * *

**Fråga 117: **Skriver man _Bluetooth_ eller _Blåtand_, och ska det vara liten
eller stor bokstav?

**Svar: **Bluetooth är ett varumärke, varför det oftast skrivs just
_Bluetooth_. Bluetooth är ett protokoll för synkroniserad dataöverföring
mellan datorer via en radiosignal, och har som sådant blivit en teknisk
standard, vilket i sig försvagat egennamnskaraktären. Därför ser man det nu
allt oftare skrivet med små bokstäver, och dessutom allt oftare översatt till
svenska: _blåtand_. I mindre viktiga sammanhang och där man avser själva
tekniken, går det bra att skriva _blåtand_. I andra sammanhang, särskilt där
man avser varumärket, skriver man _Bluetooth_.

Svenska datatermgruppen, Ola Karlsson

* * *

**Fråga 118: **I Windowsmiljön finns något som tidigare kallades _radio
button_ men som Microsoft numera benämner _option button_. Finns det någon
passande svensk term för denna knapp?

**Svar: **Ja, Microsoft översätter det med _alternativknapp_, och vi har inget
att invända mot det. I Macintosh-miljön brukar detta dock kallas _radioknapp_.

**Kommentar:

**Benämningen radio button, radioknapp, ter sig långsökt, få lär förknippa
detta med radio. Redan av din fråga framgår att Microsoft insett det. Knappen
ser ut som en liten cirkel som fylls i med en svart prick när man klickar i
den eller på intilliggande textrubrik. Ett kriterium på alternativknapp är att
man bara kan ange **ett** alternativ, dvs. om det finns fyra alternativknappar
rörande inställningen av en viss funktion kan bara en av dem markeras. Kan man
klicka för fler än ett val så är det ingen alternativknapp.

En närliggande Windowsterm är _kryssruta_, på engelska _check box_. Det är en
kvadratisk liten ruta där resultatet av klickningen blir en bock (ej kryss!).
Kryssrutor avser olika funktioner och kan därför fyllas i oberoende av
varandra. Att de inte kallas "bockrutor" har historiska orsaker: i
Windowsversionerna före Windows 95 innehöll rutorna verkligen ett kryss. I
Windows 95 ersattes kryssen av bockar, "check marks". För att undvika
begreppsförvirring valde Microsofts svenska översättare att hålla fast vid
benämningen kryssrutor. Ett sätt att kringgå problemet i svenska texter är att
skriva "alternativet", t.ex. i frasen "markera alternativet _Aktivera
virusskydd i makron_".

* * *

**Fråga 119: **_Bläckstråleskrivare_ känns otympligt - räcker det inte med
_bläckskrivare_?

**Svar: **Jo, det räcker. Branschen har redan börjat anamma formen
_bläckskrivare_.

* * *

**Fråga 120: **[Borttagen fråga.]

**Svar: **Se ordlisteartiklar [_stafett_][220], [_igenkänningstecken_][221]
och [_informationsbärare_][222].

* * *

**Fråga 121: **Vad kallas den som har _data mining_ som yrke?

**Svar: **Beroende på sammanhang föreslår vi _analytiker_ eller, om man vill
vara extra tydlig, _dataanalytiker_.

**Kommentar:

**Att benämna yrket _datautvinnare_ i analogi med vår rekommendation om
_datautvinning_ för eng. _data mining_ låter väl mekaniskt. Då är _analytiker_
bättre, och det är också den term som brukar användas.

* * *

**Fråga 122: **Hur förhåller sig _e-commerce_, _e-business_, _elektronisk
handel_, _e-handel_ och _näthandel_ till varandra och vad bör man använda på
svenska?

**Svar: **De svenska termerna _e-handel_ (_elektronisk handel_) och
_näthandel_ bör betraktas som synonyma motsvarigheter till de engelska
termerna _e-business_, _e-commerce_. Eventuellt kan _näthandel_ ses som mer
underordnat; då avses elektronisk handel som enbart bedrivs via internet.

**Kommentar:

**Det går inte att motivera en ibland föreslagen betydelseskillnad mellan
näthandel som 'privat handel av konsumtionsvaror' och
e-commerce/e-business/e-handel som 'professionell finansiell handel'.

Bara för att man gör samma gamla saker med ett nytt hjälpmedel som internet
innebär det inte att man alltid måste uppfinna nya ord för det. Valutahandel
är valutahandel, vare sig den sker på internet eller över bankdisken.

* * *

**Fråga 123: **_Progress bar_, _progress indicator_, _progress meter_ är några
engelska benämningar på en list som visar hur långt en process framskridit
genom att listen fylls med en färg. Ibland anges samtidigt en procentsats.
Finns någon bra svensk term för detta?

**Svar: **_Förloppsindikator_ är utan tvekan den mest etablerade svenska
termen.

**Kommentar:

**Man kan situationsanpassa översättningen genom att sätta samman något av
förleden _förlopps-_ eller _status-_ med något av efterleden _-visare_,
_-stapel_, _-indikator_ eller _-rad_. I Windows används den engelska termen
_progress indicator_ med den svenska motsvarigheten _förloppsindikator_.
Typiska användningsområden är filhämtningar och programinstallationer.

* * *

**Fråga 124: **När vi ska skriva svenska rapporter är det alltid svårt att
översätta _Quality of Service_, _QoS_. Har ni någon rekommendation?

**Svar: **Det bör översättas med _garanterad tjänstekvalitet_ eller
_kvalitetsgaranti_.

**Kommentar:

**Ett exempel: ett avtal om fast internetförbindelse med _kvalitetsgaranti_ på
tillgänglig bandbredd innebär att kunden blir garanterad den bandbredd hon
betalar för, oberoende av belastningen i övrigt.

QoS används ofta på ett oegentligt sätt som modeuttryck för 'servicenivå' och
'servicekvalitet' i största allmänhet. Detta bruk avråder vi från, i synnerhet
om det gäller avtalsjuridik.

* * *

**Fråga 125: **_Information retrieval_, blir det något i stil med
_informationsåtervinning_ eller _informationsinhämtning_?

**Svar: **Nej, det översätts lämpligen med _informationssökning_. Man kan
också tänka sig _informationshämtning_. Den tidigare vanliga översättningen
_informationsåtervinning_ för i dag tankarna lite för lätt åt återvinning av
avfall, tidningar o.d.

**Kommentar:

**En överordnad term som täcker lite mer än _informationssökning_ är
_informationsåtkomst_, av engelskans _information access_, vilket t.ex.
inkluderar informationsfiltrering och dataåtervinning.

* * *

**Fråga 126: **Vilket svenskt ord ska man använda för _iterative_?

**Svar: **Termen _iterativ_ har använts länge i svenskt fackspråk, t.ex. inom
språkvetenskapen där iterativa verb betecknar en upprepad handling som
_droppa_, _hosta_ (ur Nationalencyklopedins ordbok). I andra sammanhang och
när man bedömer att ordet är obekant för läsarna är det lämpligare att
förklara det eller använda ett svenskt ord, t.ex. _upprepad_.

* * *

**Fråga 127: **Är _proprietär_ en accepterad svensk term för engelskans
_proprietary_ i sammanhanget datasystem?

**Svar: **Nej, vi förordar _leverantörsspecifik_ som vi anser vara betydligt
mer klargörande. Ibland kan dock _egenutvecklad_ passa bättre.

**Kommentar:

**Proprietär är en gammal försvenskning av proprietary, som betyder 'i enskild
ägo', 'privatägd'. När det handlar om teknik kan det betyda att tekniken i
fråga är skyddad av patent eller är varumärkesskyddad. I databranschen innebär
det att produkterna eller systemen är leverantörsspecifika, och därmed är så
kallade slutna system. _Egenutvecklad_ är ett alternativ som passar in vid
översättning av uttryck som _proprietary technology_, _egenutvecklad teknik_.
Utanför databranschen skulle översättningen snarare bli 'privatägd teknik'.

I Nationalencyklopedins ordbok kan man för övrigt läsa att _proprietär_ finns
som franskt lånord i svenskan sedan 1700-talet och har då betydelsen ägare,
särskilt godsägare.

* * *

**Fråga 128: **_Read me_ eller _Läs mig_ är vanliga benämningar på den fil med
mestadels teknisk information man hittar på t.ex. cd-romskivor. Vad
rekommenderar ni att den får för namn?

**Svar: **_Läs mig_ är en vanlig men kanske något slentrianmässig
direktöversättning. Vi föreslår att man namnger filen efter graden av vikt
samt efter typen av information det innehåller. Exempel:

    * _Om_ (programmet)

    * _Viktigt om_ (programmet)

    * _Läs det här_

    * _Läs detta innan du installerar_

    * _Viktig information_

    * _Information om installationen_

    * _Om du får problem_

* * *

**Fråga 129: **Vad motsvaras _input_ av på svenska?

**Svar: **Substantivet _input_ motsvaras av förledet _in-_ i sammansättningar
som _indata_, _ inenhet_ etc. Verbet _input_ motsvaras av _mata in_.

**Kommentar:

**Några typiska sammansättningar med _input_ som förled är: _input data_ (sv.
_indata_), _input device_ (sv. _inenhet_, dvs. 'anordning för inmatning av
data'), _input-output device_, _input-output unit_ (sv. _in-utenhet_, dvs.
'anordning för såväl inmatning som utmatning av data').

* * *

**Fråga 130: **Hur översätter jag engelskans _runtime_ på ett vettigt sätt?
Översätter man ordagrant blir det väl _körtid_, men det stämmer ju inte med
"jag har ingen Java-runtime installerad"?

**Svar: **Java-runtime är en avkortning av "Java Runtime Environment". Runtime
environment blir _exekveringsmiljö_ på svenska. För hela uttrycket föreslår vi
_exekveringsmiljö för Java_.

Java Runtime Environment innehåller de program, rutiner och databaser som man
måste ha installerade för att kunna köra ett program som är skrivet i
programspråket Java. Därav följer att man kan använda uttrycket
_exekveringsmiljö för X_, även om andra system.

I datatekniska sammanhang är _exekverings-_ etablerat som svensk motsvarighet
till _runtime_, men även _kör-_ är acceptabelt såsom ett kortare och för
lekmän mer begripligt alternativ.

_Runtime_ förekommer oftast som första led i flerordsuttryck, t.ex. i _runtime
error_, på svenska _exekveringsfel_ eller _körfel_.

Ett annat uttryck är _runtime version_, på svenska _exekveringsversion_. Det
är en begränsad version av ett program. Många program för uppspelning av ljud
och bild sprids gratis i exekveringsversion, men den som själv vill framställa
filer till programmet måste köpa en fullständig version.

* * *

**Fråga 131: **Jag undrar över _monitor_ - är det _bildskärm_ helt enkelt? Och
hur är det med _screen_ i detta sammanhang?

**Svar: **Ja, _(computer) monitor_ översätts normalt med _bildskärm_ på
svenska. _Screen_ motsvaras i regel av _skärmbild_, dvs. den bild som visas på
bildskärmen.

**Kommentar:

**I engelskan förekommer även termerna _display_ och _screen_ (ibland) för
_bildskärm_. Termen _monitor_ förekommer också på svenska, men då mer
specifikt, om bildskärmar och teveapparater för övervakningsändamål.

* * *

**Fråga 132: **Är det korrekt att skriva "ett 56Kbps modem"?

**Svar: **Nej, man bör skriva "ett 56 kbit/s-modem" (vi avråder från den
amerikanska förkortningen "bps", se vidare frågesvaret om [_bps_][223]. På
svenska skriver man mellanrum mellan mätetal och storhetsbeteckning. När man
har möjlighet bör man använda s.k. hårt mellanslag som förhindrar radbrytning
där.

* * *

**Fråga 133: **_Presence service_ talas det om i samband med chatt- och
snabbmeddelandeprogram. Vilken svensk benämning rekommenderar ni?

**Svar: **Begreppet är relativt nytt, men vi föreslår tills vidare
_närvarobevakning_.

**Kommentar:

**Denna bevakningstjänst möjliggör för användaren att se vilka av dennes
kontakter som är uppkopplade och därmed nåbara med chatt och snabbmeddelanden.

* * *

**Fråga 134: **Finns det ett svenskt ord för _parsing_?

**Svar: **Ja, använd det försvenskade _parsning_ i stället för eng. _parsing_.
I vissa fall kan _syntaxanalys_ passa bättre.

**Kommentar:

**Språklig analys av meningar eller texter i dess beståndsdelar (eng.
_parsing_, av lat. _pars_ 'del') kan göras automatiskt av en parser, ett
speciellt program konstruerat för ändamålet. Parsern använder oftast
syntaktisk kunskap i form av grammatikregler eller ibland i enklare fall
statistisk kunskap om satsens eller ordens typiska utseende. Analysen leder
till att orden i meningen tilldelas ordklasser (substantiv, verb etc.) och kan
sorteras tillsammans till satsdelar (subjekt, objekt etc.).

Ibland är dock termen _syntaxanalys_ bättre än parsning, särskilt i
datalogiska sammanhang. Annan liknande analys kallas också parsning, t.ex. det
som en kommandotolk i ett operativsystem gör, nämligen att tolka texten i
användarens inskrivna textsträng i syfte att identifiera kommandot och
eventuella tillhörande väljare.

* * *

**Fråga 135: **Hur översätts _portability_?

**Svar: **_Portabilitet_ eller _flyttbarhet_ är de etablerade svenska
facktermerna för detta begrepp som innebär att program är maskinoberoende, går
att flytta mellan olika system etc. Det har sedan länge använts flitigt i
Unixsammanhang.

* * *

**Fråga 136: **Ska det heta _intelligenta hus_ eller _intelligenta hem_? Eller
borde det rent av kallas _smarta_ hus eller hem?

**Svar: **Vi föredrar benämningen _smarta hus_. Gäller det enstaka lägenheter
kan _smarta hem_ vara lämpligare.

**Kommentar:

**Vår rekommendation går därmed emot det rådande bruket, där _intelligenta
hus_ dominerar som svensk motsvarighet till engelskans _intelligent building_
och _smart home_. Vi anser nämligen att "intelligent" är missvisande i
sammanhanget, eftersom det ännu så länge inte är frågan om att husen eller
hemmen är (artificiellt) intelligenta i egentlig mening.

Om vi tittar närmare på gränsdragningen mellan intelligent och smart, så är en
allmän definition på _intellligent_ '(något) vars tankeförmåga kan jämföras
med människans' (Norstedts stora svenska ordbok), medan _smart_ har synonymer
som 'skicklig, slipad, slug'. Där det i datorsammanhang är fråga om mer
avancerade system som kan dra slutsatser och lära av erfarenheten används
intelligent, medan saker som kan betraktas som intelligenta bara i en
avgränsad bemärkelse brukar anses smarta. Jämför _artificiell intelligens_ men
_smartkort_. I fallet smarta hus handlar det framför allt om sensorer och
larmanordningar som automatiserar vissa funktioner och varskor den boende,
vaktbolaget etc. om att åtgärder behövs. "Intelligensen" är alltså klart
begränsad.

En svårighet med smart är att det har vissa negativa associationer ('slipad',
'slug'), vilka kan ha bidragit till att smart inte känts rätt i mer formellt
språk. Det har förmodligen lett till att intelligent med sitt högre stilvärde
kommit att få en något onyanserad användning.

Ytterligare en faktor som bidragit till sammanblandningen är att det länge
funnits en motvilja mot att alls tillskriva datasystem intelligens, beroende
på att artificiell intelligens (AI) som forskningsområde och teknik småningom
blev misskrediterat efter att överdrivna förväntningar kommit på skam. För att
avdramatisera maskinintelligensen föredrog man under en period det lite
slängigare smart.

Men på senare tid har alltså intelligent kommit till heders igen. Ett exempel
har vi i _intelligenta agenter_, datorprogram som med hjälp av AI-teknik
verkställer sina uppgifter med hög grad av självständighet, som att samla in
information på webben, boka möten, schemalägga processer, handha bibliotek
eller utföra affärer. Allt detta kan de göra utan att exakt färdplan och
uppgift behöver vara bestämda på förhand. De kan mycket väl tänkas kunna
bestämma det under gång, och det är det som intelligens handlar om.

* * *

**Fråga 137: **Förkortningen _SMS_ (_Short Message Service_), ska den skrivas
med versaler och hur blir verbet? _Sms:a_?

**Svar: **Skriv _sms_ och _skicka sms-meddelande_, i informella sammanhang
_sms:a_. Samma rekommendation gäller _mms_ (_multimedia messaging service_).

**Kommentar:

**Vi rekommenderar små bokstäver för initialförkortningar som används som
självständiga uttryck (t.ex. används _cd_, mycket sällan det fullständiga
uttrycket _compact disk_) och som också är mycket etablerade i allmänspråket:
_cp_, _gd_, _mc_, _pc_, _tv_, _dvd_ etc. Det gäller även _sms_ (och _mms_).
För verbhandlingen skriver man i regel _skicka sms(-meddelande)_, men i
framför allt talspråk är det också vanligt med det kortare, informella
_sms:a_. Verbformen _messa_ börjar också bli rätt vanlig, men är kanske mindre
lämplig eftersom den bara knyter an till ledet _message_ (och därmed skulle
kunna användas även om andra meddelandetyper som e-post eller chatt.). _Sms:a_
visar tydligt att det handlar om just sms-meddelanden.

* * *

**Fråga 138: **Finns det någon etablerad svensk motsvarighet till _instant
message_, _IM_? Och hur översätter vi _instant message popup_?

**Svar: **Vid det här laget får _snabbmeddelande_ sägas vara etablerat som
svensk översättning. Annars kan vi också tänka oss _direktmeddelande_.
Poppuppfönstret med texten kan lämpligen kallas _snabbmeddelanderuta_.

**Kommentar:

**_Instant messaging_ är ett system med vilket personer som samtidigt är
aktiva på internet kan utväxla meddelanden mellan sig. Till skillnad mot
vanlig e-post kan alltså avsändaren vara säker på att mottagaren är på plats
och har möjlighet att läsa meddelandet omedelbart. ICQ och MSN Messenger är
några exempel på produkter i sammanhanget.

* * *

**Fråga 139: **_Boota_ låter så svengelskt - vad finns det för alternativ?

**Svar: **Säg helt enkelt _starta_ (och _starta om_ för _reboot_).

**Kommentar:

**_Boota_ härrör från _bootstrap loader_, engelsk term för ett litet program
som är det första som går igång när man startar datorn. Det laddar in
operativsystemet i arbetsminnet. En sådan laddare finns inbyggd i alla moderna
datorer. I datorernas barndom var det ett krux att lägga in det allra första
programmet i datorn - inladdningen skulle ju göras av ett program som redan
måste vara inladdat i datorn! Det liknar problemet att lyfta sig själv i
håret, som på engelska motsvaras av "to pull oneself up by one's bootstraps"
(kängstropparna). Man började använda verbet _to boot_ i betydelsen 'starta'.
På svenska sade datateknikerna "boota". Ett bättre svenskt ord är _starta_.
Eng. _reboot_ blir på svenska _starta om_.

* * *

**Fråga 140: **Ett vanligt sätt att underlätta navigeringen inom en webbplats
är en s.k. _bread crumb trail_, t.ex. "ingång >> sidax >> siday >> sidaz". Är
_brödsmulespår_ en lämplig svensk benämning?

**Svar: **Vi anser _synlig sökväg_ vara en mindre kryptisk term för det här
begreppet, en term som dessutom är kort och koncis.

* * *

**Fråga 141: **_Speech control_, blir det _röststyrning_ eller _talstyrning_
på svenska?

**Svar: **Vi förordar _talstyrning_, eftersom det handlar om att datorn ska
känna igen **ord** och inte röstklang. _Röststyrning_, som är den vanligaste
översättningen för närvarande, leder tanken fel.

**Kommentar:

**Talstyrning innebär att man ger muntliga instruktioner till datorn, "öppna",
"stäng" "radera" osv. Några närliggande begrepp är:

    * _taligenkänning_ (_speech recognition_), en teknik som kan känna igen
ord i (mer eller mindre löpande) tal och överföra dem till skrift

    * _röstigenkänning_, _talarigenkänning_ (_voice recognition_), en
biometrisk identifieringsmetod som inte bygger på ord utan på röstklang

    * _talsyntes_ (_speech synthesis_), metod att framställa syntetiskt tal,
t.ex. att en dator läser upp text eller genererar tal för att ge information
till användare.

* * *

**Fråga 142: **Har ni har någon rekommendation för hur man ska skriva
beteckningar för toppdomäner: punkt se, .se eller bara se?

**Svar: **Nej, det finns ännu ingen vedertagen praxis för hur man ska omnämna
toppdomäner i löpande text. Men man kan man snabbt konstatera tre saker:

    1. Domänen är _se_, inte ._se_ (punkten är överflödig när man talar om
domänen som sådan; det är i webbadresser punkten behövs som en nödvändig
avgränsare mot föregående led). Skriv alltså _domänen se_, _domänen nu_ etc.

    2. Alla toppdomänerna utgörs av en förkortning och ska i sammansättningar
skrivas med bindestreck. Skriv alltså _se-domänen_, _com-domänen_ etc.

    3. Citattecken behövs inte runt de vanligaste toppdomänbeteckningarna som
_com_, _nu_, _se_, (se exemplen ovan). Dessa får idag betraktas som så kända
att de inte behöver någon sådan markering (citattecken används ju runt sådant
som är obekant eller av annat skäl svårtytt och därför behöver tydliggöras).
Men friheten från citattecken förutsätter förstås att man inte skriver t.ex.
_nu_ och _se_ fristående utan _nu-domänen_ eller _domänen nu_, _se-domänen_
eller _domänen se_.

* * *

**Fråga 143: **(Ersatt fråga, se $lång(a251).)

* * *

**Fråga 144: **Jag funderar över uttrycket _data recovery_ som används i
samband med datorkrascher. Blir det _återhämtning_ på svenska?

**Svar: **>Nej, vi rekommenderar _återskapande av data_ (som förlorats eller
raderats).

**Kommentar:

**En del etablerade ordlistor översätter med det du nämner, återhämtning.
Anledningen till att vi inte förordar den termen är att den i allmänspråket
oftast står för 'vila efter ansträngning'. Här är det snarare fråga om en
aktiv åtgärd, vilket avspeglas bättre med termen återskapande.

_Återställning_ är inte heller lämpligt, eftersom det brukar betyda att
systemets inställningar återgår till förinställda värden (eller inga värden).

* * *

**Fråga 145: **_Källkod_ som är fritt publicerad av utvecklaren kallas ju
_open source_ på engelska. _Source code_ är ju _källkod_, men vad blir då
_open source_? _Öppen källa_? _Fri källkod_?

**Svar: **Vi anser att direktöversättningen _öppen källkod_ är lämpligast.

**Kommentar:

**_Öppen_ är absolut att föredra framför _fri_ eftersom man inom Free Software
Foundation och Gnu är noga med att skilja på _open source_ och _free
software_. Det senare blir på svenska _fri programvara_, _fria program_.
_Källkod_ blir bra eftersom det är mer entydigt än bara _källa_.

* * *

**Fråga 146: **Vad är en _avatar_ och heter det så även på svenska?

**Svar: **Ja, det heter _avatar_ både på engelska och på svenska. Termen avser
rörliga grafiska mer eller mindre människolika representationer
(visualiseringar) av personer i fleranvändargränssnitt.

**Kommentar:

**Avatarer är vanligt förekommande i chattsammanhang och i internetbaserade
rollspel. Avatar (av sanskrit _avatara_ 'inkarnation, förkroppsligande') har
sitt ursprung i hinduismen där det betecknar en guds uppenbarelseform på
jorden i mänsklig eller djurisk gestalt.

* * *

**Fråga 147: **"On demand" i uttryck som video-on-demand, print-on-demand
verkar svårgripbart på svenska. Har ni något förslag?

**Svar: **"On demand" förekommer i många sammanhang och kan inte översättas
generellt. Grundbetydelsen är 'på begäran', alltså ett uttryck för individuell
och styckevis efterfrågan, beställning och leverans utan nämnvärd väntetid.
För _video-on-demand_ föreslår vi _beställvideo_ eller _nätbeställd video_,
för _print-on-demand_ blir vårt förslag _beställtryck_ eller _exemplartryck_.

**Kommentar:

**Med _print-on-demand_ avses 'tryck av ett enstaka exemplar till låg kostnad
på beställning. Termen är relativt etablerad även i svenskan. Vill man använda
den rekommenderar vi skrivsättet _print-on-demand_, likadant i
sammansättningar, _print-on-demand-utgivningen_.

En benämning som förekommit för detta begrepp är _digitaltryck_. Vi avråder
dock från detta uttryck eftersom nästan all bok- och tidningsframställning i
dag sker med digital teknik, vare sig upplagorna är stora eller små. Likaså
avråder vi från benämningen _personligt tryck_ (efter eng. _personalized
print_) som riskerar att tolkas som mönstertryck på tröjor och liknande.

Företeelsen _video-on-demand_ syftar på nätbaserad beställning och leverans av
videofilmer. Detta kan lämpligen benämnas _beställvideo_ i analogi med
_beställtryck_. Önskar man ett mer klargörande uttryck kan man använda
_nätbeställd video_.

* * *

**Fråga 148: **Ersatt fråga, se $lång(a243).

* * *

**Fråga 149: **I dag hittade jag orden _domännamnspiratering_,
_domännamnspirateri_, _cybersquatting_ och _namnnappning_ i samma EU-dokument.
Alla är olika ord för samma företeelse! Har ni något bättre förslag?

**Svar: **Vi rekommenderar _domänockupation_ och _domänrofferi_ respektive
_domänockupant_ och _domänroffare_ som svenska motsvarigheter till eng.
_cybersquatting_ och _cybersquatter_, alltså när någon försöker tjäna pengar
på att registrera ett känt företags namn som domän på internet innan företaget
självt hunnit göra det.

**Kommentar:

**Vi anser att _ockupation_, i analogi med ockupation av tomma bostäder, är en
lämplig översättning. Ockupation i den här bemärkelsen antyder att objektet
eventuellt kan lämnas tillbaka och att handlingen inte utan vidare kan räknas
som lagbrott. _Domänrofferi_ och _domänroffare_ fungerar också bra. Andra
förekommande översättningsförsök är inte lika smidiga: _domänpirateri_ och
_domännappning_ är lite otympliga medan _domänröveri_ låter som om det avser
stöld av en redan registrerad domän.

Domänockupation är när någon enligt principen "först till kvarn" registrerar
ett känt företags namn som domän på internet innan företaget självt hunnit
göra det. Domänockupantens förhoppning är då att företaget kommer att köpa
loss domänen för en "lösesumma".

* * *

**Fråga 150: **Dvd-brännare börjar bli standard på nya pc:ar, och där är det
ingen tvekan om svensk benämning. Men vad gör vi med s.k. DVD Recorders,
fristående brännare som kan spela in program **direkt** från tv? Jag har sett
att handeln har börjat använda _DVD Recorders_ oöversatt, och det är ju inte
precis god svenska.

**Svar: **Så länge det finns behov av att markera att en dvd-enhet kan spela
in direkt kan _dvd-inspelare_ passa som svensk term för eng. _DVD Recorder_.
Vi förmodar dock att behovet av specifik term avtar med tiden, i takt med att
denna typ av spelare blir standard. Då räcker det säkert med den övergripande
termen _dvd-spelare_, i analogi med _videobandspelare_, där det tas för givet
att enheten både kan spela in (direkt) och spela upp.

**Kommentar:

**Den äldre, långsammare varianten kan behålla benämningen _dvd-brännare_. Att
en sådan enhet är långsammare än en dvd-inspelare beror på att den arbetar i
två steg. Inspelningen sker primärt till datorns hårddisk varefter resultatet
bränns in på dvd-skivan.

* * *

**Fråga 151: **Jag har förgäves letat efter termen _tweak_ i alla de vanliga
dataordböckerna. Vet ni vad det står för och om det finns någon vedertagen
svensk benämning?

**Svar: **_Tweak_ är ett slanguttryck från bl.a. motorsportens värld, där det
betyder ungefär 'skruva (på måfå), fintrimma'. Någon vedertagen svensk
översättning finns inte men vi föreslår _finjustera_ eller _fininställa_.

**Kommentar:

**_Tweaking_ handlar alltså om att göra små ändringar av inställda värden, mer
eller mindre på måfå, för att få utrustningen att fungera bättre, som när man
förr vred långsamt fram och tillbaka på stationsratten på radion för att få
bästa möjliga mottagning. Ett belysande exempel från nutiden är
tilläggsprogrammet "Tweak UI" för Microsoft Windows. Med det kan användaren
enklare finjustera inställningar som har med användargränssnittet (UI = User
Interface) att göra.

* * *

**Fråga 152: **Data- och mobiltillbehören _headset_ och _handsfree_ - finns
det verkligen inga uttrycksfulla svenska uttryck för de här begreppen?

**Svar: **Jo, vi föreslår följande uttryck på svenska:

    * För mobiltillbehöret _handsfree_ rekommenderar vi förledet _handfri_-
eller _frihands_- tillsammans med efterled som _tillsats_, _tillbehör_,
_utrustning_. Den svenska termen _öronsnäcka_ är också fullt tänkbar för de
flesta av de tillsatser det är frågan om.

    * För det närliggande _headset_, där "riktiga" hörlurar är kompletterade
med en mikrofon, blir vår rekommendation _mikrofonlur(ar)_.

Många använder ju även i svenskan de engelska termerna för dessa hjälpmedel,
som gör det möjligt att lyssna och tala med händerna fria. Men vi avråder
alltså från det eftersom de engelska termerna är svåra både att stava och att
böja.

**Kommentar:

**_Handfri_- rekommenderar vi som första term med _frihands-_ som alternativ,
och det av praktiska skäl. Om en svensk term ska ha någon chans att tränga ut
det engelska _handsfree_, som använts så lång tid även i svenskan, måste
tröskeln göras så låg som möjligt. Med _handfri-_, som ligger nära det svenska
uttalet av _handsfree_, bör tröskeln bli den lägsta möjliga.

En del menar att _frihands-_ låter bättre och passar bättre in i svenska
språket. Visserligen används _frihands-_ sedan tidigare i betydelsen 'på fri
hand' (i ord som _frihandsteckning_), men betydelsen 'utan/med fria händer'
kan mycket väl också täckas in av begreppet. Därför anser vi att den termen
också är godtagbar.

_Headset_ passar på grund av böjningssvårigheterna (t.ex. i bestämd form
plural) dåligt som lånord. Det är en viktig anledning till att vi lanserar
_mikrofonlurar_, trots att _headset_ redan är så etablerat på svenska.
Dessutom anser vi att _mikrofonlurar_ är en tydligare term än tidigare försök
till svenska uttryck som "huvudmikrotelefon", "hörtelefon med mikrofon" och
"talgarnityr". "Hörtelefon med..." är möjligen lite begripligare än de övriga
men definitivt för långt.

Från början var det telefonister, radiooperatörer och andra
kommunikationsintensiva yrkesgrupper som använde mikrofonlurar, men numera
används de (en enda lur bör förstås heta _mikrofonlur_) även av
mobiltelefonanvändare och vanliga datoranvändare, för chatt, internettelefoni
m.m.

* * *

**Fråga 153: **Inom elektronikbranschen i stort, särskilt inom data och
hemelektronik, talas det rätt ofta om "high-end-kunder", "high-end-servrar"
och liknande. Hur ska _high-end_ respektive _low-end_ om produkter översättas
till ren svenska?

**Svar: **Man får ta till olika översättningar beroende på sammanhang och
innebörd. "High-end modellerna" blir då _prestigemodellerna_, _de mest
påkostade (avancerade) modellerna_, medan "low-end-" försvenskas till
_standardmodellerna_, _de enklaste modellerna_, _budgetmodellerna_,
_lågprismodellerna_.

**Kommentar:

**Det verkar som om _high-end_ är det mest använda av de två uttrycken, ofta i
en mycket allmän betydelse där man främst vill signalera någon form av
kvalitet. I de fallen aktualiseras sällan den lägre delen av skalan. I
elektronikbranschen talas det ibland om "high-end hi-fi" då man uppenbarligen
inte längre anser att bara "hi-fi" ger tillräcklig kvalitetssignal. Här
föredrar vi sammansättningar med _prestige-_ eller _kvalitets-_, alternativt
omskrivningar som _de mest påkostade_, _de mest avancerade modellerna_ etc.

Den andra delen av skalan signalerar någonting annat. Här förekommer det i
vissa sammanhang att _low-end_ byts mot _budget-_ som inom bilbranschen.
Tanken är då att kunden av ekonomiska skäl förutsätts börja med den enklaste
modellen, lågprismodellen, för att senare gradvis byta upp sig till en
prestigemodell. Man kan också tala om _standardmodellerna_ eller _de enklaste
modellerna_ (kontra _de mest påkostade/avancerade modellerna_).

* * *

**Fråga 154: **Finns det inget svenskt ord för malware, alltså den engelska
förkortningen för malicious software?

**Svar: **Vi rekommenderar _sabotageprogram_ som svensk term för detta
begrepp. Vi betraktar termen som en överordnad term för de flesta typer av
oönskade datorprogram, framför allt virus, maskar, trojaner och hybrider
därav.

**Kommentar:

**Det förekommer ett antal mindre lyckade benämningar som _elak(artad)_,
_illasinnad_, _illvillig_ respektive _skadlig kod_. Vi ser emellertid ingen
anledning att här frångå den gängse översättningen av _software_ med
_program_.

Det finns även program där upphovsmannen inte primärt avsett att sabotera, men
programmen kan i varje fall anses skadliga ur datorägarens synvinkel. Det
handlar om reklamprogram, skämtprogram, spionprogram och liknande. De
förbrukar nämligen systemresurser och kan ge problem på grund av
inkompatibilitet och direkta fel i programmet. Sådana program är definitivt
oönskade, och det är därför de brukar räknas till gruppen sabotageprogram.

* * *

**Fråga 155: **Jag har en bärbar telefon som jag kan använda hemma i villan
och på tomten, alltså inte en mobiltelefon. Men är den då en sladdlös eller en
trådlös telefon? I reklamen står det ofta trådlös men är det korrekt?

**Svar: **Nej, din bärbara telefon är och bör kallas en _sladdlös telefon_.

**Kommentar:

**Som _trådlös telefon_ (eng. _wireless phone_) räknas både mobiltelefon och
sladdlös telefon:

_mobiltelefon_ (eng. _cell(ular) phone_, _mobile phone_), som är trådlös i
bemärkelsen att hela enheten står i radioförbindelse med ett mobilnät och
därmed i princip har obegränsad räckvidd

_sladdlös telefon_ (eng. _cordless phone_), som är trådlös bara i bemärkelsen
att sladden mellan lur och basenhet ersatts med radioförbindelse eller
infraröd kommunikation. Basenheten i sin tur är fortfarande kopplad till
"jacket i väggen" och därmed till det fasta telefonnätet. Räckvidden mellan
lur och basenhet är begränsad till den egna bostaden (eller motsvarande) och
dess omedelbara närhet.

Se även frågesvaret om [_mobilt eller trådlöst internet_][224].

* * *

**Fråga 156: **Jag hörde en dataknutte säga tåggla. Vad menade han?

**Svar: **Det är svengelsk programmerarjargong som kommer av engelska verbet
_toggle_. På svenska säger vi lämpligen _växla_ eller _skifta_ (mellan två
lägen). En _toggle switch_ är en _vippomkopplare_, alltså en omkopplare med
endast två lägen.

**Kommentar:

**Ett närliggande exempel på vippomkopplare är skiftlåstangenterna på datorns
tangentbord, t.ex. Caps Lock och Num Lock. En tryckning på Caps Lock växlar
till det andra av de båda lägena, dvs. till stora eller små bokstäver. Nästa
tryckning växlar tillbaka.

* * *

**Fråga 157: **För det som på engelska kallas _WLAN_, _wireless local area
network_, verkar _trådlöst lokalt nät_ eller bara _trådlöst nät_ redan vara
etablerade svenska översättningar. Men vad kallas de fritt tillängliga nät som
gör det möjligt att koppla upp sin bärbara dator eller handdator till internet
ute "på stan"? Inte "hotspottar" efter det engelska _hotspot_ väl?

**Svar: **Vi rekommenderar _öppet trådlöst nät_ för eng. _public WLAN_
respektive _surfzon_ eller _uppkopplingszon_ för eng. _hotspot_.

**Kommentar:

**För täckningsområdet för ett öppet trådlöst nät har termen _surfzon_ (eng.
_hotspot_) redan hunnit etableras. Vi anser _surfzon_ vara acceptabelt i
vardagligt språk, medan _uppkopplingszon_ är att föredra i mer strikta
sammanhang. _Surfzon_ har dock den fördelen att det tydligare associerar till
internet.

I dag, när varannan galleria och universitetsområde har ett öppet trådlöst
nät, finns det ingen anledning att tala om hotspots längre. Då är _surfzon_ en
mer neutral benämning. _Hotspot_ är för övrigt ett vanligt uttryck i det
engelska allmänspråket. Det betyder helt enkelt 'plats där det händer något'.
Det används exempelvis om de ställen på en klickbar bild som är kopplade till
en hyperlänk, om populära ställen där folk går ut och roar sig, om områden som
polisen bevakar och brottslingar undviker och så vidare.

* * *

**Fråga 158: **När man ska översätta _enable_ och _disable_, t.ex. "the button
is enabled or disabled", blir det gärna någon konstig svengelska. Det bästa
jag har kommit på är _brukbar_ och _obrukbar_. Har ni bättre förslag?

**Svar: **Om man med den här meningen avser att knappen är åtkomlig för
användaren att aktivera eller inaktivera rekommenderar vi översättningen
_aktiverad_-_inaktiverad_. Men om valmöjligheten för användaren inte är
tillgänglig (då visas ofta "knappen" i grått) bör disabled översättas med
_bortkopplad_.

**Kommentar:

**Ditt förslag om _brukbar_-_obrukbar_ avråder vi från, eftersom "obrukbar"
ger intrycket av att knappen (funktionen) är skadad på något sätt.

I fall som "enable-disable cookies" kan _tillåt_-_tillåt inte_ vara
lämpligare.

* * *

**Fråga 159: **Jag har gått vilse bland _styles_, _stylesheets_ och
_templates_ - kan ni reda ut begreppen? Vad kallas de på svenska?

**Svar: **Det här är fråga om s.k. mallar för att underlätta skrivandet. Det
finns två huvudtyper:

    * mallar som avser dokumentet i sin helhet - _dokumentmallar_, eng.
_document templates_

    * mallar som tillämpas på vissa avsnitt eller stycken i dokumentet -
_formatmallar_, eng. _styles_.

_Stylesheet_ syftar på en uppsättning av kombinerade formatmallar för
webbsidor, t.ex. i språket _CSS_, _Cascading Style Sheets_ (förkortningen CSS
är etablerad även som svensk term). Av tydlighetsskäl bör även sådana
formatmallar för webben kallas _formatmallar_.

**Kommentar:

**_Dokumentmallar_ kan liknas vid ofullständiga dokument som man måste fylla
på med ett innehåll för att det ska bli ett riktigt dokument, en sorts
generaliserade formulär. Exempel är mallar för den egna organisationens
skrivelser, rapporter, säljbrev, mötesprotokoll etc. Även
standardinställningarna utgör en dokumentmall, t.ex. mallen "Normal" i
Microsoft Word (normal.dot).

_Formatmallar_ är grafiska mallar som talar om hur text i olika avsnitt av
dokumentet ska formateras, t.ex. vilket teckensnitt som ska användas och hur
stora tecknen ska vara, var tabbarna ska ligga, vilka indragningar som behövs.
Man kan alltså en gång för alla i olika formatmallar definiera utseendet hos
t.ex. rubriker, vanlig text, vanlig text med indrag, och applicera detta på
olika stycken. Om man i efterhand vill ändra storleken på alla rubriker kan
man enkelt göra det genom att ändra motsvarande formatmall.

* * *

**Fråga 160: **Jag undrar över tangenten med de många namnen, _Enter_,
_Return_, _Retur_, _Vagnretur_. Vilket av dem är lämpligast?

**Svar: **Vi rekommenderar _returtangent_ som svensk term för tangenten, som
numera brukar vara märkt med en vinklad pil.

**Kommentar:

**En bidragande orsak till termförvirringen är att när den första pc:n kom
från IBM så var returtangenten märkt Enter. När andra tillverkare senare kom
efter med s.k. pc-kompatibla maskiner var samma tangent oftast märkt Return.
Numera har alla tillverkare en vinklad pil som märkning.

När det gäller annat än ordbehandling står Enter för "verkställ". Return, sv.
retur, står för "radbyte" enbart. Äldre dataterminaler kunde ha både en Enter-
tangent för verkställighet (överföring av alla data sedan förra Enter-
tryckningen till centraldatorn) och en Return-tangent för radbyte lokalt i
terminalen. Men eftersom det inte finns någon bra svensk term för Enter
förordar vi ändå _returtangent_ som svensk term. Termen är dessutom relativt
väl etablerad i denna betydelse; alternativet _inmatningstangent_ används
också men i jämförelsevis begränsad omfattning.

På Macintosh-tangentbord finns ibland fortfarande denna tudelning: enligt
Apples terminologi är _returtangenten_ en tangent med vinklad pil som man
byter stycke med, medan _inmatningstangenten_ är en tangent längst ner till
höger på den numeriska tangentbordsdelen som avslutar någon hantering, t.ex.
som om man klickat på ett förvalt alternativ i en dialogruta.

* * *

**Fråga 161: **_Image maps_ med _hot spots_, hur hanterar vi dem på svenska?

**Svar: **Det beror på sammanhanget. Gäller det html-kodning är svaret
_bildkarta_ respektive _aktiva områden_. _Image map_ kan även syfta på det
färdiga resultatet i form av en bild på en webbsida, och i så fall blir vårt
svar _multiklickbar bild_, en variant av _klickbar bild_.

**Kommentar:

**Vid html-kodning kan man dela in bilder i flera _aktiva områden_, _hot
spots_, vart och ett med en inviduell länk till andra webbsidor. För att ange
vilka områden som ska vara aktiva skapar man en _bildkarta_, eng. _image map_,
som visar vart länkarna ska leda. Det finns för övrigt både "client side image
map" (kartan finns direkt i html-dokumentet) och det numera mindre vanliga
"server side image map" (kartan över de aktiva områdena är lagrad på
webbservern) .

Dock kan _image map_ även syfta på det färdiga resultatet, "bild med flera
klickbara områden", vilket på svenska lämpligen kallas _multiklickbar bild_.
Ett välkänt exempel på detta är en världskarta där man kan klicka på ett visst
land och komma vidare till informationskällor om just detta land.

Med _klickbar bild_, eng. _clickable image_, avses en bild som är länkad som
en helhet, dvs. via en vanlig bildlänk.

* * *

**Fråga 162: **Jag tycker att det är svårt att hålla isär och översätta
engelskans _customization_, _localization_ och _personalization_. Kan ni
hjälpa mig?

**Svar: **Använd _kundanpassning_ och _individanpassning_ för eng.
_customization_ och _personalization_. För _localization_ går det bra med
_lokalisering_, förutsatt att sammanhanget är klart. _Lokalanpassning_ är
också en tänkbar översättning. Men ibland passar det bättre att i stället
beskriva begreppet, t.ex. "anpassning till lokala förhållanden".

**Kommentar:

**It-system måste ofta anpassas till en användares eller organisations behov,
inte minst språkligt. I det sammanhanget förekommer ett flertal engelska
termer med olika betydelsenyanser:

_localize_ (sv. _lokalisera_ eller _lokalanpassa_): Innebär att en produkt
eller tjänst anpassas till en ny språklig och kulturell region. Begreppet
innefattar förutom programanpassning även översättning av användarhandböcker
och ledtexter och dessutom sådant som anpassning av marknadsföringsmaterial,
utbildning av en lokal generalagent för kundstöd och systemunderhåll.

_configure_ (sv. _anpassa_, _konfigurera_, _ställa in_): Används ofta för
tillval och preferenser som görs vid installation. _Configure_ har en mer
teknisk och neutral klang än _customize_ och _personalize_.

_customize_ (sv. _anpassa_, _kundanpassa_, _verksamhetsanpassa_): Avser
åtgärder som leverantören, eller ev. användaren, kan vidta alltefter behov och
önskemål.

_personalize_ (sv. _individanpassa_, _göra personlig_): Avser närmast sådan
anpassning som användaren kan utföra själv, alltefter egen smak.

* * *

**Fråga 163: **Jag grubblar över termen _softkey_ (_soft key_). Vad syftar det
på och vad ska man säga på svenska?

**Svar: **På svenska föreslår vi _programstyrd tangent_ eller _programmerbar
tangent_, alltefter sammanhanget. Det syftar på en tangent vars funktion kan
växla beroende på programmet som används. Funktionen kan också bero på var i
ett och samma program användaren befinner sig (vilket innebär att tangenten då
är _sammanhangskänslig_).

**Kommentar:

**Funktionstangenterna F1-F12 överst på tangentbordet kan betraktas som
_programstyrda tangenter_. I Windowsprogram brukar t.ex. F1 vara
förprogrammerad att anropa hjälpfunktionen. _Programmerbar tangent_ kan vara
en lämpligare term när det handlar om att tangentfunktionen kan (om)definieras
av användaren.

Den aktuella funktionen hos sammanhangskänsliga programstyrda tangenter kan
visas med en ledtext eller i en grafisk representation nederst på bildskärmen
eller nederst i teckenfönstret på en mobiltelefon o.d. Det är i denna
betydelse den engelska termen _softkey_ har använts även i svensk fackjargong.
En närliggande term är _softbutton_, sv. _skärmknapp_. Med skärmknapp avses
oftast tangentliknande symboler på beröringskänsliga skärmar. Här trycker man
med fingret direkt på knappen på skärmen, inte på någon fysisk tangent.

* * *

**Fråga 164: **_Roaming_ är en vanligt förekommande term inom mobiltelefoni.
Vad blir det på svenska?

**Svar: **Den engelska termen _roaming_ är etablerad även på svenska.

**Kommentar:

**Med roaming avses främst att man kan använda sitt abonnemang utanför
operatörens täckningsområde genom att operatörerna samarbetar (som när man är
utomlands), vilket skulle kunna preciseras i dag som _roaming mellan
operatörer_, _mellanoperatörsroaming_. När mobiltelefonin var ny talade man
också om roaming (ev. nu för tiden preciserat som _inomoperatörsroaming_) för
företeelsen att förbindelsen inte avbryts när man rör sig från en stations
täckningsområde till ett angränsande, dvs. rätt och slätt att teletjänsten är
mobil.

* * *

**Fråga 165: **Det här med tv på dator, med och utan kombination med webben
känns som ett gungfly! Ta bara uttrycket _webb-tv_, menas tv via webben eller
webben via en tv-apparat? Vilka är begreppen egentligen och vilka ord ska man
använda?

**Svar: **Svenskans _webb-tv_ har kommit att betyda något helt annat än
engelskans _web TV_. Vi anser därför att man måste använda **omskrivningar**
för att undvika förväxling av alla de begrepp som hör till detta onekligen
svåröverskådliga område. Vi gör här ett försök att reda ut begreppen genom att
låta **tv-apparaten** respektive **datorn** utgöra utgångspunkter:

    1. **Tv-apparaten** kan användas i stället för datorn när man vill
navigera på webben och sköta e-post om apparaten är kopplad till internet med
någon form av tillsatslåda.

Rekommendation: _webbsurfning på tv_, _internetåtkomst via tv_.

På engelska kallas detta _web TV_.

    2. Datorn kan i sammanhanget användas på två sätt:

      * för att visa konventionella tv-program distribuerade av en tv-
distributör via tv-mast, kabel-tv-nät eller satellit.

Rekommendation: _vanlig tv på dator_.

På engelska finns inte heller någon specifik term, även här gäller allmänna
omskrivningar som _(watch) TV on a pc_.

      * för att visa tv-program respektive videofilm distribuerade via
internet.

Rekommendation: _internet-tv på dator_ respektive _webbvideo_.

På engelska kallas detta _webcast(ing)_.


Även radioprogram kan tas emot på detta sätt. För begreppet finns redan viss
spridning av termerna _webbutsändning_ (handlingen att sända t.ex. en
konferens via webben) _webbutsänt tv-program_ (_radioprogram_). Vi avråder
från benämningen "webb-tv" för detta begrepp, eftersom den är så tvetydig.

**Kommentar:

**I fallet 2, första punkten, är förutsättningen att datorn är försedd med ett
instickskort som motsvarar en vanlig tv-mottagare. Till detta kort ansluts
antennkabeln. Det konventionella tv-programmet kan då ses på bildskärmen,
antingen i ett fönster eller i fullskärmsläge.

I fallet 2, andra punkten, är förutsättningen att datorn förutom webbläsare
har insticksprogram av typen mediespelare för att spela upp webbvideon eller
det webbutsända tv- eller radioprogrammet, som Realplayer, Quicktime e.d.

* * *

**Fråga 166: **Hur ser ni på ord som har med uppdatering och uppgradering av
program att göra, t.ex. _version_, _update_, _upgrade_, _release_ och _patch_?
Vad står termerna för egentligen, och vad säger vi på svenska?

**Svar: **Först bör det sägas att dessa engelska termer knappast används på
ett konsekvent sätt av programleverantörerna. Därför är det inte möjligt att
ge kategoriska svar. Vad vi kan göra är att reda ut begreppen och redovisa de
konventioner som trots allt finns. Begreppen tas upp i en tänkt
"livscykelordning" för ett program.

    * _version_, eng. _version_

variant av program (med visst nummer) Termen _version_ står för det
grundläggande begreppet i sammanhanget. Alla program förekommer i någon form
av version.

    * _utvecklingsversion_, eng. _development version_

Under konstruktions- och testfaserna brukar _utvecklingsversioner_, eng.
_development versions_, avlösa varandra. En _alfaversion_ är en tidig, ofta
instabil utvecklingsversion, enbart avsedd för testning internt. En
_betaversion_ är en senare, något stabilare utvecklingsversion som med vissa
brister ändå brukar kunna användas "på riktigt" och inte bara testas.
Betaversioner är avsedda att testas externt av utvalda samarbetspartner. Vill
utvecklaren få synpunkter även från allmänheten brukar man erbjuda gratis
nedladdning av betaversionen via internet för att få in rapporter om fel och
brister som bör åtgärdas innan den slutliga versionen släpps.

    * _bygge_, eng. _build_

version av program som tas fram upprepade gånger som ett led i konstruktions-
och testfasen

Ett bygge kan också beskrivas som den minsta förändringsgrad som förekommer
mellan versioner. Det består av färdigkodade komponenter som kompilerats. Det
identifieras med ett eget nummer skilt från den definitiva leveransversionens
(se nedan) numrering. För administration av byggen finns särskilda verktyg.
Ett bygge finns alltså bakom varje typ av programversion.

    * _leveransversion_, eng. _release (version)_

version av program som är klar att släppa ut på marknaden

När programmet slutligen är klart för försäljning brukar den aktuella
versionen på engelska kallas _release (version)_, på svenska rekommenderar vi
_leveransversion_. Vissa dataföretag gör åtskillnad här: innehåller en ny
version stora förändringar kallas det ny version, är förändringarna små blir
det ny release. Andra företag använder termerna urskillningslöst. Vi avråder
från att använda svengelska uttryck som release och releaseversion.
Beträffande lämpliga svenska termer vid stora respektive små förändringar, se
resonemanget kring uppgradering och uppdatering nedan.

    * programfix, eng. patch

snabbkorrigering av fel i program

Efter att leveransversionen släppts kan det ganska snart komma en programfix
som korrigerar senare upptäckta fel och brister. (I stället för programfix
vill en del leverantörer dock gärna hellre benämna denna korrigering
_uppdatering_ e.d.) Det förekommer att leverantörerna då och då ger ut
_samlingspaket_ med en större mängd programfixar för att underlätta den
systemansvariges arbete. På engelska brukar dessa paket kallas t.ex. _service
pack_ (Microsoft), _support pack_ (Novell).

    * _uppdatering_, eng. _update_ respektive _uppgradering_, eng. _upgrade_

Efter litet längre tid kan det också komma det som somliga företag kallar
_uppgradering_, andra _uppdatering_. En uppgradering innebär **i regel** en
större ändring av programmet, med nya funktioner etc., än en uppdatering.
Därför är det vanligare att en uppgradering kostar pengar medan en uppdatering
kan vara gratis. Som nämnts ovan gäller uppdateringar **oftast** felrättning
utan kostnad.


Bör man då säga att man _uppdaterat_ eller _uppgraderat_ till version x.x? En
viktig aspekt är att man med _uppdaterad_ helt enkelt kan avse den mest
aktuella versionen, medan man med _uppgraderad_ kan fokusera på att versionen
är bättre på något sätt. Men svaret är också beroende av terminologin hos den
aktuella leverantören. Avser denne med uppgradering en större ändring med nya
funktioner e.d., då passar _uppgraderat_ bra. Avser denne bara en smärre
ändring av typen korrigering, t.ex. tätning av ett säkerhetshål, då är det
naturligare med _uppdaterat_. Vi kan jämföra med antivirusprogram: där brukar
det ges ut dagliga eller veckovisa _uppdateringar_ av virusdefinitioner. medan
programmet som sådant _uppgraderas_ med nya funktioner någon gång per år,
"produktuppgradering". I detta fall brukar man dock få betala (prenumerera) på
såväl uppdateringar som uppgraderingar.

Versionerna brukar **numreras**, men sättet att göra det varierar mellan
programföretagen. För åtskilliga företag innebär skiftet från t.ex. 3.2 till
4.0 en ny version, medan det blir uppgradering om numreringen skiftar från
t.ex. 4.0 till 4.1. För somliga företag innebär dock även det sistnämnda
skiftet en ny version. Därför är det riskabelt att lita till numreringen för
att avgöra vad som är ny version, uppgradering eller bara uppdatering.

* * *

**Fråga 167: **_Back office systems_ och _front office systems_, vad är
motsvarigheterna på svenska?

**Svar: **De båda termerna har vunnit visst insteg även i svensk fackjargong,
men då hopskrivna, _backofficesystem_ och _frontofficesystem_. Vill vi
uttrycka oss på ren svenska får vi ta till omskrivningar som är anpassade
efter sammanhanget, och där kan man tänka sig följande:

    * _inre (administrativa) system_ kontra _yttre system_

    * _administrativa program_ kontra _affärsprogram_

    * _internadministrativa system_ kontra _kundadministrativa system_.

**Kommentar:

**"Back office" är detsamma som _inre avdelningar_, dvs. avdelningar och
personal som inte har direkt kontakt med kunder och besökare, men det står
också för datortillämpningar som används av dessa avdelningar och deras
personal. Termen brukar förekomma i sammanhang där man behöver kontrastera mot
ett kundsynligt "front office".

Att genomgående kalla "back office systems" för _administrativa system_ är
dock att göra det för enkelt för sig, eftersom många administrativa system
innefattar både en backoffice-del och en frontoffice-del. Lika lite kan man
översätta "office" rakt av med "kontor".

Inom företagsekonomisk terminologi förekommer de båda termerna och har där en
mer precis innebörd: _backoffice_ står här för 'funktion i ett
värdepappersinstitut som tar hand om gjorda affärsavslut och ser till att
avslutet verkställs genom avräkning, betalning respektive leverans mellan
parterna'. På backoffice registrerar och kontrollerar man affärerna som gjorts
på _frontoffice_, där man alltså i dialog med kunden handlägger affärsorder
och avslut.

* * *

**Fråga 168: **_Hash_ och _hashing_, vad står det för och finns det några bra
svenska motsvarigheter?

**Svar: **_Hashing_ syftar på ett sätt att generera och ordna söknycklar, och
_hash_ är etablerat även i det svenska datafackspråket i sammansättningar som
_hashfunktion_, _hashsumma_ (_hashvärde_), _hashsökning_ och _hashtabell_. Men
man bör ta hänsyn till att ljudlikheten med narkotikan hasch kan förvirra en
bredare allmänhet. Utanför fackkretsar kan det därför vara lämpligt med
omskrivningar på svenska. För vissa av begreppen finns dessutom alternativa,
svenska termer, se vidare kommentaren nedan. Där förklaras också närmare vad
termerna står för.

**Kommentar:

**Den engelska grundbetydelsen hos det allmänspråkliga _hash_ är 'pyttipanna,
hackmat, röra, hopkok'. Hash används i samband med följande begrepp:

    * _Hashsumma_, _hashvärde_, _kondensat_, eng. _hash total_: [inom
programmering:] sätt att effektivisera lagring och sökning genom att ersätta
en söknyckel i form av en längre teckensträng med ett kortare obegripligt
("hopkokat") tal, en _hashsumma_ eller ett _hashvärde_, eng. _hash total_. På
svenska ser man ibland termen _kondensat_ för detta begrepp.

    * _Hashfunktion_, eng. _hash function_: en funktion i programmet som
transformerar söknyckeln till en adress med vilken data snabbt kan återfinnas.

    * _Hashtabell_, _söknyckeltabell_, eng. _hash table_: tabell där elementen
står i skenbar oordning, nämligen ordnade efter hashvärden. _Söknyckeltabell_
är en alternativ term i mer populära framställningar.

    * _Hashning_, _hashsökning_, _hasha_ (verb), eng. _hashing_, _hash
coding_: syftar på sökning i hashtabell.

Eftersom hashfunktionen gör "hackmat" av en teckensträng kan den också
användas för att göra datakommunikation säkrare genom att dölja användarnamn,
lösenord och liknande.

* * *

**Fråga 169: **Jag undrar över uttrycket _nomadic VoIP_. Att _VoIP_ är ip-
telefoni inser jag, men _nomadic_? Kan jag skriva _nomadisk_ på svenska eller
har ni något bättre?

**Svar: **Vi har inget bättre, så _nomadisk_ duger alldeles utmärkt, ett
etablerat svenskt ord i ett nytt sammanhang men ändå med samma grundbetydelse.
Som svensk översättning av hela uttrycket föreslår vi _nomadisk IP-telefoni_
eller _nomadisk internettelefoni_. Vill man vara extra tydlig kan man tala om
_nomadisk telefoni med internetteknik_.

**Kommentar:

**_VoIP_ står för _Voice over IP_, överföring av tal via IP-protokollet,
alltså det som vanligen kallas _IP-telefoni_ eller _internettelefoni_.
"Nomadic" syftar på att användaren av en tjänst för nomadisk IP-telefoni kan
vara kringflyttande, dvs. nomadisk. (Noga räknat är det alltså användaren som
är nomadisk, inte telefonin!) Användaren kan inte som i mobiltelefoni flytta
sig under samtalets gång, däremot under uppehållet mellan två samtal.
Förutsättningen är förstås att användaren kommer åt sin internetleverantör
även på det nya stället.

* * *

**Fråga 170: **Finns det någon gemensam benämning på Android- och
Iphonemobiler och andra avancerade mobiltelefoner?

**Svar: **Vi rekommenderar _smarttelefon_ eller _smartmobil_ som benämning på
denna typ av mobiltelefoner.

**Kommentar:

**Det finns i dag (2012) en kategori mer avancerade mobiltelefoner, som har
funktioner som tidigare bara fanns på "riktiga" datorer - e-posthantering,
webbläsare, kalender etc. Så länge en sådan uppdelning mellan enklare och mer
avancerade mobiltelefoner finns, kan benämningar på dessa kategorier behövas
ibland, t.ex. i marknadsföring. Eftersom termer som innehåller _smart_ redan
är vanliga rekommenderar vi sådana termer. Vi förordar dock enordstermer
(_smarttelefon_) framför flerordstermer (_smart telefon_) eftersom sammansatta
enordstermer är lättare att hantera i svenskan.

* * *

**Fråga 171: **Kan man utelämna "www" när man anger en webbadress på t.ex.
visitkort?

**Svar: **Nej, det är säkrast att **inte** utelämna www, eftersom det vanligen
ingår i webbadressen och därmed måste skrivas in vid webbsurfning. Dessutom
tjänar www fortfarande som en tydlig signal om att det är fråga om en
webbadress.

**Kommentar:

**Numera har domäninnehavaren ofta gjort en inställning så att det fungerar
att skriva både med och utan www i adressfältet (se t.ex. www.tnc.se och bara
tnc.se), men det tydligaste är ändå att sätta ut www vid adressangivelser. Det
finns nämligen webbplatser som man **inte** kommer fram till om man skriver
www, så adressangivelser utan www bör förbehållas dem.

Det är annorlunda med http:// som inte är en del av webbadressen utan en
specifikation av protokoll. Den uppgiften behöver man inte tynga
adressangivelsen med eftersom webbläsarna numera fyller i den automatiskt.
Detta gäller dock inte https://, som måste sättas ut.

* * *

**Fråga 172: **Jag skriver på en användarhandbok och undrar över hur jag ska
uttrycka de olika steg användaren måste gå i en meny för att komma rätt. Ska
jag kanske undvika snedstreck eftersom de brukar användas i sökvägar?

**Svar: **Ja, just det. Vi föreslår att du i stället använder tecknet >
(större än-tecknet), alltså t.ex. "Arkiv > Skicka till > E-postmottagare". Om
tekniken tillåter kan du använda grafiska pilar.

**Kommentar:

**Snedstreck, både vanliga och omvända, används ju för att ange sökväg till
filer. För att förebygga tveksamheter rekommenderar vi därför större än-
tecknet i det här sammanhanget. Tecknet påminner om en högerpil, vilket
anknyter till den lilla högerpil som redan förekommer i t.ex. Microsoft
Windows menysystem för att markera att det finns flera alternativ på nivån
under.

* * *

**Fråga 173: **Vad bör man säga på svenska för _the semantic web_?

**Svar: **Det blir helt enkelt _den semantiska webben_ på svenska.

**Kommentar:

**Mer information om den semantiska webben finns hos svenska W3C-kontoret, <[
www.sics.se/w3c/][225]> och på W3C:s särskilda webbplats för den semantiska
webben, <[ www.w3.org/2001/sw/][226]>.

* * *

**Fråga 174: **_Deep web_ och _invisible web_ tror jag är två uttryck för
samma sak, men vilket av dem är lämpligt att utgå från vid svensk
översättning?

**Svar: **Begreppet är omstritt, men vi förordar _djupwebben_ som svensk term.

**Kommentar:

**Med djupwebben avses vanligen webbmaterial som inte täcks in av
söktjänsterna. Det handlar om:

    * färskt material som ännu inte hunnit indexeras av söktjänsterna

    * publicerat material som kan nås via en webbadress men som är svårt för
söktjänsterna att indexera, t.ex. ofta ljudfiler och programfiler

    * de webbsidor som genereras vid en sökning.

Att vi avråder från det tidigare vanliga uttrycket _osynliga webben_ beror på
att det ger fel associationer - materialet är ju inte osynligt på webben men
svårtillgängligt. _Djupwebben_ är inte heller någon idealisk term - den är vag
och kan associera till "tankedjup", vilket det inte är fråga om. _Djupwebben_
passar i alla fall bättre som motpol till _ytwebben_ (eller _synliga webben_),
i bemärkelsen 'det som lätt kan nås via söktjänsterna'.

* * *

**Fråga 175: **Vad är skillnaden mellan emulering och simulering?

**Svar: **Vid _emulering_ (eng. _emulation_) imiteras en dator(krets), ett
program eller ett gränssnitt på en annan typ av datorsystem, medan
_simulering_ (eng. _simulation_; använd ej "simulation" som svensk
substantivform) handlar om att studera en process och se vad som händer om man
ändrar olika parametrar.

**Kommentar:

**_Emuleringsprogram_, _emulatorer_ (eng. _emulators_) används vanligen för
att kunna köra program avsedda för visst operativsystem under ett annat
operativsystem. Till exempel kan man på en Macintosh behöva en Windowsemulator
för att kunna köra ett Windowsprogram som inte finns i Mac OS-version.
Emulering förekommer även inom hårdvaruutveckling där konstruktörerna nyttjar
detta för att efterlikna en viss krets.

* * *

**Fråga 176: **Hur översätts det engelska uttrycket _ubiquitous_ och vad
betyder det?

**Svar: **Det översätts med _ubikvitär_, eller kortare _ubik_, t.ex. _ubik
datateknik_/_ubika datortjänster_ (eng. ubiquitous computing). Som substantiv
används _ubikvitet_ (eng. ubiquity).

**Kommentar:

**Eng. _ubiquitous_ (från lat. _ubique_, 'överallt') står för egenskapen att
(förefalla) finnas överallt, samtidigt, att vara allestädes närvarande.

I internetsammanhang är det ett modeuttryck som syftar på

    1. system som ger tillgång till internet överallt i ett stort geografiskt
område

    2. datorsystem som är integrerade i omgivningen och lätt tillgängliga; som
fungerar utan traditionella gränssnitt som bildskärm och tangentbord, t.ex.
det så kallade intelligenta hemmet/kontoret

* * *

**Fråga 177: **Hur ser ni på olika termer i Twitter? Ska man t.ex. verkligen
använda _tweet_ och ur ska det i så fall böjas?

**Svar: **Vi rekommenderar följande:

Ett inlägg eller meddelande på Twitter kallas _Twittermeddelande_. Om man ändå
vill använda _tweet_, bör det böjas _en tweet_, _flera tweetar_.

När det gäller aktiviteten att skriva och publicera ett meddelande på Twitter
används _twittra_ eller _skriva på Twitter_.

Att låta någon annans meddelande visas för ens egna följare kallar vi att
_vidaretwittra_, eller _twittra vidare_ (eng. _retweet_). Den som följer ditt
twittrande är förstås en _följare_ (eng. _follower_), och att skriva ett
Twitteranvändarnamn med @ (snabel-a) framför är att göra ett _omnämnade_ (eng.
_mention_).

Slutligen tar vi upp det som ”#datatermer” är ett exempel på, dvs. den typ av
märkning eller kategorisering av meddelanden som används i Twitter och andra
sociala medier. Märkningen består av en följd av bokstäver eller siffror som
föregås av tecknet #, som kallas för _nummertecken_ eller i telefonisammanhang
_fyrkant_ (eng. _number sign_, _hash_, _pound sign_). För märkningen
förekommer i Twittersammanhang ibland försvenskningen _hashtagg_ (eng.
_hashtag_), men vi utgår från det senare svenska teckennamnet och
rekommenderar _fyrkantstagg_.

* * *

**Fråga 178: **Vad kallar man webbplatser vars design **inte** är anpassad för
mobila enheter? På engelska kallas det bl.a. _desktop web site_.

**Svar: **Det får bli en omskrivning – _webbdesign för stationära datorer_,
_webbdesign för persondatorer_ eller _webbdesign för stora skärmar_.

**Kommentar:

**Webbplatsdesign kan – utifrån anpassning till olika enheter – i dag vara av
åtminstone tre typer:

    1. webbdesign för mobila enheter (smartmobiler och datorplattor med
pekskärm),

    2. webbdesign för stationära datorer (med större skärm och mus), och

    3. [_följsam webbdesign_][227], dvs. design som automatiskt växlar mellan
1 och 2 ovan.

Webbplatser vars design gjordes innan mobila enheter blev populära hör till
typ 2. Webbplatser med typ 1 kallas ofta _mobilwebb_, men någon lika tydlig
enordsterm för webbplatser med typ 2 saknas – både _fullskärmswebb_,
_helskärmswebb_ och _storskärmswebb_ har andra betydelser eller associationer.

* * *

## Revideringslista

Version 2013-nov, 15 november 2013

    Lite nytt har tillkommit och många små moderniseringar har gjorts -
borttagning av inaktuella avsnitt, uppdatering av länkar etc..

    [Fråga 177][198], Twitter: ny

    [Fråga 178][199], desktop web site: ny



Svenska datatermgruppen, c/o TNC, Västra vägen 7B, 169 61 Solna, e-post:
dataterm-kontakt@nada.kth.se

   [1]: /Kontakt/Svenska-datatermgruppen.html

   [2]: /component/option,com_xmap/Itemid,64/sitemap,1/

   [3]: http://www.datatermgruppen.se/

   [4]: /soekning.html

   [5]: /rekommendationer.html

   [6]: /ordlista.html

   [7]: /fragor-och-svar.html

   [8]: /foerkortningslistan.html

   [9]: /principer-foer-datatermgruppens-termarbete.html

   [10]: /kommentarer-och-oenskemal.html

   [11]: /component/option,com_chronocontact/Itemid,107/

   [12]: /laenkar-spegling-eftertryck-och-upphovsraett.html

   [13]: /om-datatermgruppen.html

   [14]: /L%C3%A4nkar/

   [15]: /Lost-password.html

   [16]: /Lost-user-name.html

   [17]: /images/stories/tnc-logga_webb_174.gif

   [18]: http://www.tnc.se (Sveriges nationella centrum för terminologi och
fackspråk )

   [19]: http://biotermgruppen.se/images/stories/SOFI_logotyp.gif

   [20]: http://www.sofi.se/

   [21]: #revlist

   [22]: #f1

   [23]: #f2

   [24]: #f3

   [25]: #f4

   [26]: #f5

   [27]: #f6

   [28]: #f7

   [29]: #f8

   [30]: #f9

   [31]: #f10

   [32]: #f11

   [33]: #f12

   [34]: #f13

   [35]: #f14

   [36]: #f15

   [37]: #f16

   [38]: #f17

   [39]: #f18

   [40]: #f19

   [41]: #f20

   [42]: #f21

   [43]: #f22

   [44]: #f23

   [45]: #f24

   [46]: #f25

   [47]: #f26

   [48]: #f27

   [49]: #f28

   [50]: #f29

   [51]: #f30

   [52]: #f31

   [53]: #f32

   [54]: #f33

   [55]: #f34

   [56]: #f35

   [57]: #f36

   [58]: #f37

   [59]: #f38

   [60]: #f39

   [61]: #f40

   [62]: #f41

   [63]: #f42

   [64]: #f43

   [65]: #f44

   [66]: #f45

   [67]: #f46

   [68]: #f47

   [69]: #f48

   [70]: #f49

   [71]: #f50

   [72]: #f51

   [73]: #f52

   [74]: #f53

   [75]: #f54

   [76]: #f55

   [77]: #f56

   [78]: #f57

   [79]: #f58

   [80]: #f59

   [81]: #f60

   [82]: #f61

   [83]: #f62

   [84]: #f63

   [85]: #f64

   [86]: #f65

   [87]: #f66

   [88]: #f67

   [89]: #f68

   [90]: #f69

   [91]: #f70

   [92]: #f71

   [93]: #f72

   [94]: #f73

   [95]: #f74

   [96]: #f75

   [97]: #f76

   [98]: #f77

   [99]: #f78

   [100]: #f79

   [101]: #f80

   [102]: #f81

   [103]: #f82

   [104]: #f83

   [105]: #f84

   [106]: #f85

   [107]: #f86

   [108]: #f87

   [109]: #f88

   [110]: #f89

   [111]: #f90

   [112]: #f91

   [113]: #f92

   [114]: #f93

   [115]: #f94

   [116]: #f95

   [117]: #f96

   [118]: #f97

   [119]: #f98

   [120]: #f99

   [121]: #f100

   [122]: #f101

   [123]: #f102

   [124]: #f103

   [125]: #f104

   [126]: #f105

   [127]: #f106

   [128]: #f107

   [129]: #f108

   [130]: #f109

   [131]: #f110

   [132]: #f111

   [133]: #f112

   [134]: #f113

   [135]: #f114

   [136]: #f115

   [137]: #f116

   [138]: #f117

   [139]: #f118

   [140]: #f119

   [141]: #f120

   [142]: #f121

   [143]: #f122

   [144]: #f123

   [145]: #f124

   [146]: #f125

   [147]: #f126

   [148]: #f127

   [149]: #f128

   [150]: #f129

   [151]: #f130

   [152]: #f131

   [153]: #f132

   [154]: #f133

   [155]: #f134

   [156]: #f135

   [157]: #f136

   [158]: #f137

   [159]: #f138

   [160]: #f139

   [161]: #f140

   [162]: #f141

   [163]: #f142

   [164]: #f143

   [165]: #f144

   [166]: #f145

   [167]: #f146

   [168]: #f147

   [169]: #f148

   [170]: #f149

   [171]: #f150

   [172]: #f151

   [173]: #f152

   [174]: #f153

   [175]: #f154

   [176]: #f155

   [177]: #f156

   [178]: #f157

   [179]: #f158

   [180]: #f159

   [181]: #f160

   [182]: #f161

   [183]: #f162

   [184]: #f163

   [185]: #f164

   [186]: #f165

   [187]: #f166

   [188]: #f167

   [189]: #f168

   [190]: #f169

   [191]: #f170

   [192]: #f171

   [193]: #f172

   [194]: #f173

   [195]: #f174

   [196]: #f175

   [197]: #f176

   [198]: #f177

   [199]: #f178

   [200]: /visning.html?obj=A8

   [201]: /visning.html?obj=A9

   [202]: /visning.html?obj=a151

   [203]: http://www.nlc-bnc.ca/iso/tc46sc9/standard/690-2e.htm

   [204]: http://www.luth.se/depts/lib/utbildning/g-bibref.html.sv

   [205]: http://www.bibl.liu.se/teknologibiblioteken/teknisk_vetenskaplig_inf
ormation/6TGV.htm#anchor1320474

   [206]: http://www.ux1.eiu.edu/~cfmgb/3750/apa.htm

   [207]: http://www.uvm.edu/~ncrane/estyles/

   [208]: http://www.cas.usf.edu/english/walker/mla.html

   [209]: /visning.html?obj=a186

   [210]: /visning.html?obj=a104

   [211]: /visning.html?obj=b29

   [212]: /visning.html?obj=b186

   [213]: /visning.html?obj=a141

   [214]: /visning.html?obj=f166

   [215]: /visning.html?obj=A6

   [216]: /visning.html?obj=A3

   [217]: /visning.html?obj=a54

   [218]: /visning.html?obj=a131

   [219]: /visning.html?obj=d29

   [220]: /visning.html?obj=a164

   [221]: /visning.html?obj=a165

   [222]: /visning.html?obj=a166

   [223]: /visning.html?obj=f67

   [224]: /visning.html?obj=f114

   [225]: http://www.sics.se/w3c/

   [226]: http://www.w3.org/2001/sw/

   [227]: /visning.html?obj=a242

