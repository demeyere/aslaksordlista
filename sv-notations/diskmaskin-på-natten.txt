
Är det ett bra råd att köra diskmaskinen på natten?
-----------------

Jag läste temabilagan "Energismart" häromdagen och där fanns rådet att köra disk- och tvättmaskiner på natten för att spara elkostnader. Är det verkligen ett bra råd? Jag gjorde just så för cirka 25 år sedan och en morgon hade en slang på diskmaskinen lossnat och huset blev vattendränkt.

Ett par år senare inträffade samma sak med vår tvättmaskin. Den gången fanns jag i garaget vägg i vägg och upptäckte att vatten kom fram under dörren. Hör till saken att maskinerna endast var några år gamla. Nu kör vi ingen maskin hos oss utan tillsyn. I dag finns visserligen elektroniska åtgärder som ska stoppa vid en läcka men det vågar vi inte lita på.

—Conny Lindell

SVAR DIREKT: Tack Conny för ditt påpekande om att det inte är lämpligt att köra disk- och tvättmaskiner under natten då de är utan bevakning och kan börja läcka. Vattenläckor är inte att leka med och de kan lätt uppkomma, så som du själv beskriver att du råkat ut för. De få ören man sparar på energiförbrukningen under natten står inte i proportion till vad en vattenskada kostar.

—Ann-Sofi Lidén redaktör Expressens temabilagor

- - -

kort svar: nej.
