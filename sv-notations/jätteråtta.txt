src: http://www.svd.se/nyheter/inrikes/solnafamilj-fick-besok-av-jatteratta_3401950.svd
keywords: jätte-


Solnafamilj fick besök av jätteråtta
=================

Det var ingen liten inneboende som familjen Bengtsson-Korsås upptäckte i köket i Solna. Råttan som flyttat in under diskbänken mätte inte mindre än 39,5 centimeter. Det fick till och med katten Enok att dra svansen mellan benen.

Pappa Erik Korsås befann sig i Östersund på träningsläger med en av sina söner när han fick samtalet från sin fru Signe hemma i Solna.

Dunkande läten hördes bakom diskmaskinen och även katten Enok hade uppmärksammat de mystiska ljuden.

Familjens första tanke var att det måste vara husmöss som tagit sig in i bostaden. Men när Signe Bengtsson-Korsås skulle slänga soporna fick hon en obehaglig överraskning.

– Då satt det en stor råtta i sopkorgen. Hon blev helt skräckslagen, säger Erik Korsås.

När han kom hem igen hade råttan fortsatt att härja bakom skåpen. En avgnagd vattenslang hade lett till en översvämning i köket. Inte ens katten Enok att velat ge sig på den håriga bjässen.

Då slog familjen ett samtal till Anticimex och bad dem ta hand om inkräktaren. En fälla sattes ut och en någon timme senare hörde familjens dotter hur fällan slog igen.

I fällan fanns dock ingen död råtta att hitta.

– Råttan var så stor att den inte dog. Den kilade sig in vid diskmaskinen och så fick jag och pojkarna gå på jakt. Till slut lyckades vi hitta den död, den hade sakta strypts. Då tyckte vi lite synd om den, berättar Erik Korsås.

När de fått ut råttan såg de vilken best det var de hade fått ifatt. Måttbandet visade imponerande 39,5 centimeter.

– Han var nog nära så stor som de kan bli. Maxmåttet måste vara kring 40 centimeter. Alla i familjen var rädda att den skulle börja leva igen, säger Erik Korsås, som läst några poäng om gnagare på universitetet.

För att undvika fler ovälkomna besök har familjen nu murat igen ett hål och lagat diskmaskinen. Av allt att döma hade råttan gnagt sig igenom en trädel bakom diskmaskinen upp från källaren.

Enligt Erik Korsås är familjen åtminstone tacksam att råttan var en hanne.

– Hade det varit en hona hade det kanske funnits anledning att vara orolig att det hade funnits ungar.
